---
category: blog
layout: post
date: 2022-01-06
#published: false
tags: 
  - krajská politika
  - fondy
  - tisková zpráva
title: 'Od středy 12. ledna se otevřou další fondy Středočeského kraje. Kraj rozdělí přes 200 milionů korun.'
description: 'krajská politika, fondy, tisková zpráva'
author: Mediální odbor
#authorId: lucie.chocholova
image: posts/2022/2022-01-06-fondy.jpg
---

**Životní prostředí, sociální služby či podpora sportu a volného času, to vše jsou oblasti, v rámci kterých mají zájemci možnost v průběhu ledna podávat své žádosti o finanční prostředky.  Zároveň se otevírá Fond prevence na podporu projektů prevence kriminality a adiktologických služeb. O finanční prostředky mohou žádat rovněž sbory dobrovolných hasičů a jednotky požární ochrany.**

> „Od počátku našeho působení na Kraji dbáme na to, aby se naše podpora dostala k těm nejpotřebnějším. I v letošním roce máme připraveny peněžní fondy a dotační programy, které jsou určeny na podporu všech oblastí života našeho kraje. Sociální služby, životní prostředí, školství, sport nebo bezpečnost občanů. Tam všude vidíme naše priority.  Obce, občané, dobrovolnické spolky či příspěvkové organizace, ti všichni mohou žádat o podporu z krajských Fondů“ uvádí hejtmanka Petra Pecková. 

**Fondy, které se 12. ledna otevřou pro zájemce z řad občanů, organizací či obcí jsou následující:**

### Středočeský Fond prevence 
> „Důležitější než trestání je prevence. Předcházení, snížení nebo omezení zejména majetkové, násilné, drobné pouliční kriminality, stejně jako ochrana zdraví osob v dopravě, na to jsou zaměřeny prostředky z Fondu prevence,“ vysvětluje hejtmanka. 

Fond je určen pro celkem 4 programy. Prvním z nich jsou projekty primární prevence – výchovně vzdělávací či volnočasové aktivity. Maximální výše podpory pro žadatele je 200 tis. korun. Prevence kriminality je druhá část tohoto fondu. Maximální výše dotace je 200 tisíc korun u investičních nákladů a 100 tisíc u neinvestičních nákladů. Program podpory adiktologických služeb se týká terénních programů, ambulantní léčby či lůžkové péče. Maximální výše podpory je 1 milion korun. Poslední část Fondu prevence je určena na nákup zdravotnického materiálu až do výše 100 tisíc korun. O dotace bude možné žádat v termínu od 12. 1. 2022 do 27. 1. 2022. Podrobnosti [ZDE](https://www.kr-stredocesky.cz/web/odbor-bezpecnosti-a-krizoveho-rizeni/dotace-fondu-prevence). 

### Středočeský Fond podpory dobrovolných hasičů a složek IZS 
Fond je vyhrazený primárně pro obce, které jsou zřizovateli jednotek sboru dobrovolných hasičů. Cílem fondu je financování zabezpečení plošného pokrytí kraje jednotkami požární ochrany. O dotace bude možné žádat v termínu od 12. 1. 2022 do 27. 1. 2022. Podrobnosti jsou k dispozici [ZDE](https://www.kr-stredocesky.cz/web/urad/financovani-jednotek-sdh). 

### Středočeský Fond sportu a volného času 
> „Prostředky z fondu jsou určeny k rozvoji sportu a volného času na území Středočeského kraje. To se týká nejširší veřejnosti včetně handicapovaných či naopak vrcholových sportovců,“ popisuje radní pro oblast vzdělávání a sportu Milan Vácha široké zaměření fondu. 

V investiční podpoře se jedná zejména o finanční prostředky na rekonstrukce, modernizaci a opravy sportovních zařízení a jejich vybavení. Maximální výše investiční podpory je 400 tisíc korun, neinvestiční pak 150 tisíc. Podpora vrcholového sportu se týká sportovních subjektů souvisejících s vrcholovou sportovní činností. Subjekty mohou žádat o maximálně 200 tisíc korun. Poslední oblastí podpory jsou aktivity handicapovaných dětí, mládeže a dospělých. Maximální výše podpory na aktivity handicapovaných je 80 tisíc korun. O dotace bude možné žádat v termínu od 12. 1. 2022 do 27. 1. 2022. Podrobnosti [ZDE](https://www.kr-stredocesky.cz/web/skolstvi/granty-a-dotace). 

### Středočeský Fond životního prostředí a zemědělství 
Předmětem Programu je podpora projektů řešících výstavbu nových rybníků, obnovu zaniklých, rekonstrukci a odbahnění rybníků, malých vodních nádrží, mokřadů, tůní a svejlů, které přispívají ke zvýšení retenční schopnosti krajiny. 
> „Biodiverzita krajiny se ukazuje jako jediné správné řešení sušších období roku. Chceme poskytnout podporu těm subjektům a jejich projektům, které mají příznivý dopad na diverzitu a přispívají ke zvýšení retenční a akumulační schopnosti krajiny,“ doplňuje radní pro oblast životního prostředí a zemědělství [Jana Skopalíková](https://stredocesky.pirati.cz/lide/jana-skopalikova/).
 
Maximální výše dotace je 1 milion korun. Primárními žadateli jsou obce do 2000 obyvatel nebo jejich spolky. O dotace bude možné žádat od 12. 1. 2022 do 27. 1. 2022. Podrobnosti [ZDE](https://www.kr-stredocesky.cz/web/zivotni-prostredi/sfzpaz-2022). 

### Program 2022 pro poskytování dotací z rozpočtu Středočeského kraje na Environmentální vzdělávání, výchovu a osvětu
Cílem Programu je zvyšování environmentální gramotnosti obyvatel na území Středočeského kraje, která úzce souvisí se vzděláním k udržitelnému rozvoji. Prostředky jsou určeny jednak na osvětovou činnost, která zahrnuje např. ekologické výukové programy, pobyty v naučných střediscích ekologické výchovy či například realizace nových a obnova stávajících naučných stezek. Druhá část programu je určena na vytváření technického a odborného zázemí středisek EVVO. Maximální výše dotace je 500 tisíc korun. O dotace z Programu bude možné žádat od 13. 1. 2022 do 26. 1. 2022. Více informací najdete [ZDE](https://www.kr-stredocesky.cz/web/zivotni-prostredi/dotaceevvo-2022).

### Středočeský Humanitární fond – oblast sociální 
V rámci tohoto fondu je podpora rozdělena na „Podporu sociálních služeb" a „Podporu sociálních aktivit".  Radní pro oblast sociálních věcí Martin Hrabánek k tomu dodává: 
>„Naše podpora sociálních aktivit a služeb je velmi široká. Nově nyní nabízíme také podporu rodinné politiky a aktivit věnujících se slaďování rodinného a profesního život. Uvědomujeme si obtížnou situaci matek po rodičovské dovolené, a proto jsme do našich fondů zařadili též programy pro opětovnou adaptaci a uplatnění na pracovním trhu. Již tradičně se věnujeme podpoře programů pro seniory a nezapomínáme ani na sociálně právní ochranu dětí. Rozvoj kraje se neobejde bez dostupnosti služeb sociální podpory a bez podpory těch nejslabších.“ 

Programy pro rodiny, pro seniory, podpora mezigenerační spolupráce, pomoc a podpora ohroženým či znevýhodněným dětem, to jsou oblasti, kterých se týká podpora sociálních aktivit. Maximální výše dotace činí 200 tisíc korun. Podpora sociálních služeb je zaměřena na dostupnost sociálních služeb, jako jsou služby pro seniory či zdravotně postižené. Maximální výše dotace je 600 tisíc korun.

Žádosti o dotace je možné podávat v termínu od 12. ledna 2022 do 27. ledna 2022. V sociální oblasti Humanitárního fondu mohou žádat o příspěvky obce, právnické osoby, církve či příspěvkové organizace, a to dle tematického zadání. Podrobnosti [ZDE](https://www.kr-stredocesky.cz/web/socialni-oblast/fondy). 

Informace o dalších fondech a dotačních programech Středočeského kraje najdete [ZDE](https://www.kr-stredocesky.cz/web/urad/granty-dotace).
