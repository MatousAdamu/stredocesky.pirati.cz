---
category: blog
layout: post
date: 2022-01-20
#published: false
tags: 
  - krajská politika
  - životní prostedí
  - tisková zpráva
title: 'Jana Skopalíková: Na rekonstrukci klíčové vodovodní shybky na Mělnicku dáme 10 milionů!'
description: 'krajská politika, životní prostedí, tisková zpráva'
author: Mediální odbor
#authorId: lukas.kohout
image: posts/2021/2021-10-25-jana2.jpg
---

**Středočeský kraj chce poskytnout dotaci 10 milionů korun na rekonstrukci vodovodní přípojky v blízkosti obce Obříství. Ta je součástí páteřního řadu Hostín – Dolany, který je jedním ze základních prvků skupinového vodovodu KSKM (Kladno – Slaný – Kralupy – Mělník) a zásobuje vodou zhruba 200 000 obyvatel kraje.**

{% asset 'https://a.pirati.cz/stredocesky/img/posts/2022/2022-01-20-SHYBKA.jpg' alt='DTM' %}

Skupinový vodovod propojuje klíčový zdroj této soustavy – prameniště Mělnická Vrutice, které je na pravém břehu Labe, se spotřebištěm na levém břehu Labe. Takzvaná shybka, tedy dvouramenné potrubí pod Labem, je v havarijním stavu. V případě poruchy této shybky by zkolabovalo zásobování oblastí Neratovice, Praha východ, Kralupy nad Vltavou, Slaný a Kladno. Stávající dvojitá shybka má již jedno rameno vyřazené z provozu a druhé je na konci technické životnosti.

> „Rekonstrukce vodovodní shybky u obce Obříství je pro tuto oblast Středočeského kraje naprosto klíčová, protože tento přívodní řad zásobuje vodou přes 200 000 obyvatel kraje. Rekonstrukce je jedním z konkrétních opatření ke zmírnění negativních dopadů sucha a nedostatku vody ve Středočeském kraji, takže se na ni vztahuje usnesení rady ze začátku ledna letošního roku. To stanovilo, že kraj bude projekty na konkrétní opatření ke zmírnění dopadů sucha spolufinancovat deseti procenty, maximálně však částkou do 10 milionů korun,“ vysvětlila radní pro oblast životního prostředí [Jana Skopalíková](https://stredocesky.pirati.cz/lide/jana-skopalikova/).

Radní dnes s poskytnutím dotace souhlasili a doporučili stejný krok i zastupitelstvu, které bude mít definitivní slovo. Rekonstrukce shybky přijde na téměř 119 milionů korun. Akciová společnost Vodárny Kladno – Mělník ji realizuje i s podporou od státu, když na ni získala dotaci 81 milionů korun. Rekonstrukce shybky spočívá v obnově přívodního řadu pod řekou Labe. Jedná se o dvě paralelně vedená potrubí. Hloubky startovacích a cílových jam pro razící štít dosahují 11 metrů.
