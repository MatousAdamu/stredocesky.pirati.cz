---
category: blog
layout: post
date: 2022-01-11
#published: false
tags: 
  - krajská politika
  - životní prostedí
  - tisková zpráva
title: 'Jana Skopalíková: Pomáháme obcím monitorovat kvalitu ovzduší!'
description: 'krajská politika, životní prostedí, tisková zpráva'
author: Mediální odbor
authorId: lukas.kohout
image: posts/2022/2022-01-11-stanice.jpg
---

*Pečky 11. 1. 2022* – **Středočeský kraj provozuje již 4. rokem mobilní monitorovací stanici pro měření kvality ovzduší. Po Čelákovicích, Úžicích a Nymburku byla letos instalována v Pečkách na Kolínsku. Město s necelými pěti tisíci obyvateli nejvíce trápí znečištění způsobené automobilovou dopravou, ale těší se i na porovnání hodnot škodlivin mezi letní a zimní sezonou, ze kterých lze vyčíst podíl lokálních topenišť na zhoršení kvality ovzduší.**

Zkontrolovat instalace stanice, ale i popovídat si s vedením města o jeho plánech na revitalizaci zeleně či problémech v odpadovém hospodářství se vydala středočeská radní pro životní prostředí a zemědělství Mgr. Jana Skopalíková (Piráti) společně s vedoucí oddělení ochrany ovzduší Ing. Jitkou Doležalovou. 

„Mobilní monitorovací stanici v hodnotě jednoho milionu korun pořídil Středočeský kraj v roce 2018 z prostředků Operačního programu životní prostředí. Od té doby ji na své náklady provozuje v obcích, jež o monitoring kvality ovzduší projeví zájem. Pro získání relevantních dat je nutné provádět měření dlouhodobě a proto je stanice na jednom místě vždy umístěna na dobu jednoho roku. Její provoz stojí přibližně 260 tisíc ročně,“ přiblížila detaily tohoto projektu [Mgr. Jana Skopalíková](https://stredocesky.pirati.cz/lide/jana-skopalikova/), radní pro životní prostředí a zemědělství.

V úvodu návštěvy Peček se zástupkyně kraje setkaly se starostkou Mgr. Alenou Švejnohovou a radním Tomášem Vodičkou (oba za SNK Naše Pečky). Kromě otázek znečištění ovzduší byly předmětem diskuse i plány radnice na revitalizaci parku a prostoru v okolí Benešova rybníka, kde byly v minulých letech smrkové monokultury zdecimovány kůrovcovou kalamitou. V tomto prostoru chystá město vytvořit klidovou odpočinkovou zónu pro své obyvatele i návštěvníky a část starého mlýnského náhonu přetvořit v soustavu tůní a dalších vodních prvků zadržujících vodu v krajině. Tématu vody se také týkají plány na vytvoření nové úpravny vody, rekonstrukce ČOV a kanalizace. V závěru návštěvy paní starostka pochválila komunikaci s krajským úřadem, která se dle jejích slov za poslední rok výrazně zlepšila.

{% asset 'https://a.pirati.cz/stredocesky/img/posts/2022/2022-01-11-spolecna.jpg' alt='DTM' %}

„Projekt mobilní monitorovací stanice bude pokračovat i v dalších letech a i vaše město či obec může projevit zájem o její umístění ve vaší lokalitě. Konkrétní místo je vybíráno ve spolupráci s Českým hydrometeorologickým ústavem vždy v jarních měsících na další rok,“ doplnila radní Skopalíková.

Výsledky měření můžete sledovat on-line na [webových stránkách Středočeského kraje](https://www.kr-stredocesky.cz/web/zivotni-prostredi/ovzdusi-mobilnizarizeni)
