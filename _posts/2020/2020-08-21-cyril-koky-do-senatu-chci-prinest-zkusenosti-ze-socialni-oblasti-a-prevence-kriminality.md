---
category: blog
layout: post
date: 2020-08-21
#published: false
tags: senátní_volby Kolín
title: 'Cyril Koky: Do Senátu chci přinést zkušenosti ze sociální oblasti a prevence kriminality'
description: 'senátní volby, Kolín'
author: Mediální odbor
#authorId: daniel.netusil
image: posts/2020/koky.jpg
---

Mgr. Cyril Koky má krásný československý příběh. Narodil se v Levoči, okrese Spišská Nová Ves. Maturoval na Vojenské střední škole v Liptovském Mikuláši. Do Kolína se přistěhoval v roce 1987, u místní vojenské posádky sloužil až do roku 1997. Zde také studoval, oženil se a založil rodinu. Magisterské studium dokončil opět na Slovensku – v Bratislavě. Manželka pracuje v kolínské nemocnici jako zdravotní sestra. Má dvě děti. Syn vystudoval Právnickou fakultu na Masarykově univerzitě v Brně, dcera je studentkou druhého ročníku Ekonomicko-správní fakulty Univerzity v Pardubicích. Cyril Koky pracuje na středočeském krajském úřadě, kde se už řadu let zabývá problematikou integrace romské menšiny v našem kraji. I když není rozený Kolíňan, už 33 let je tu doma. Ve obvodu Kolín kandiduje za Pirátskou stranu do Senátu. 

**Kandiduješ v Kolíně do Senátu. S čím jdeš do voleb?**

Za prvé se chci zasadit o pozvednutí úrovně našeho učňovského školství. Každý přece nemůže být IT specialistou. Potřebujeme i dobré truhláře nebo elektrikáře. Učňovské školství si zaslouží větší prestiž ve společnosti. To jsem si vzal jako svůj úkol. Také chci pomoci v propojování učňovského školství a konkrétních zaměstnavatelů. 
Moje druhé téma, které se mě bolestně dotýká, je problematika sociálního vyloučení a rozvoj chudých regionů. Situaci v těchto oblastech je potřeba řešit. V sociální oblasti pracuji mnoho let. Chtěl bych aktivně pomáhat v prosazování návrhů, které povedou ke zlepšení života konkrétních lidí. 
Také se chci věnovat problematice malých obcí a jejich rozvoji.

**Málokdo má tak bohaté zkušenosti s problematikou vztahu státu, občanů a národnostních menšin. Co máš konkrétně v této oblasti za sebou?**

Už skoro dvě desetiletí se zabývám problematikou národnostních menšin na Krajském úřadu Středočeského kraje. Obsahem mojí náplně práce je především problematika integrace romské menšiny na území kraje. Také jsem členem poradních orgánů na vládní úrovni. Podílel jsem se na realizaci několika projektů na lokální úrovni.

**Tvoje dcera získala prestižní titul Miss České republiky 2019. Jak jste to s manželkou přijali?**

Nikol je naše jediná dcera a jsme na ni pyšní. Úspěch jí moc přejeme. Je to zodpovědná a správná dívka. I když vyhrála, zůstává nohama pevně na zemi. 

**Poslední otázka se také týká Nikol. Pomůže ti s kampaní?**

To doufám, určitě podpoří svého otce!

