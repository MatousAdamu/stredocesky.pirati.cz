---
category: blog
layout: post
date: 2020-09-25
#published: false
tags: rozhovor Kutná_Hora krajské_volby
title: 'Radní Štěpán Drtina: Šestičlenná koalice je náročná, ale daří se nám kultivovat město'
description: 'rozhovor, Kutná Hora, krajské volby' 
author: mediální odbor 
#authorId: 
image: posts/2020/stepan-drtina-KH.jpg
---

Štěpán Drtina (* 1994) se narodil v Čáslavi, ale celý život žije v Kutné Hoře, kde také odmaturoval. Momentálně studuje na Filozofické fakultě v Hradci Králové obor Novodobé české a československé dějiny. Je kutnohorským radním s gescí kultura a památková péče, pracuje jako asistent poslankyně Lenky Kozlové a je místopředseda Pirátů ve Středočeském kraji.

**Štěpáne, proč ses rozhodl v Kutné Hoře založit kandidátku?**

Lokální dění jsem z pohledu občana sledoval dlouhodobě. K Pirátům jsem se přidal v roce 2017, jejich ideje a směřování mě velice zaujaly a přijal jsem je za své. Následně jsem se rozhodl pokusit se pirátské myšlenky aplikovat přímo v Kutné Hoře skrze založení kandidátní listiny pro komunální volby.

**Momentálně jsi nejmladším pirátským radním ve Středočeském kraji. Jaké máš z té zkušenosti pocity?**

Jak se to vezme. Na jednu stranu je kolikrát diskuze napříč naší šestičlennou koalicí velmi složitá a náročná, ale na druhou stranu mám možnost podílet se na věcech, které kultivují naše město. Kromě toho mám i možnost iniciativně převádět své nápady do praxe, což je zkušenost neocenitelná.

**O jaké nápady se jedná? Podařilo se ti už nějaký takový nápad prosadit?**

Naše konání na radnici se řídí povolební strategií a volebním programem, který měli možnost sestavovat všichni kandidáti. Hned na začátku se nám podařilo prosadit zveřejňování důvodových zpráv z jednání Rady a Zastupitelstva. V současné době to je například vypracování projektové dokumentace pro stavbu skateparku, ale za hlavní úspěch považuji zřízení pozice městského architekta. Další radost mám z kompletní revize grantového systému a stanovení pravidel pro rozdělování peněz z Fondu regenerace města na opravu kulturních památek a nepamátek v městské rezervaci. Na těchto pravidlech jsme půl roku pracovali v památkové komisi, jíž předsedám.

Kromě toho, co děláš ve městě, ještě studuješ a pracuješ jako asistent poslankyně. Zbývá ti nějaký volný čas? 
Volného času je čím dál méně. Posledního půl roku jsem pracoval na diplomové práci s názvem Okresní komise regionálních dějin KSČ a stranické dějiny Kutnohorska 1945-1948. V současné době se připravuji na státní závěrečné zkoušky, které jsou na konci srpna. Pak bych se chtěl celý měsíc naplno věnovat krajské kampani, jelikož volby do krajských zastupitelstev jsou již 2. a 3. října.

**Téma tvojí diplomové práce je poněkud depresivní. Jaký charakter měl tento vzestup na tehdejším Kutnohorsku?**

Samotný komunistický odboj byl v Kutné Hoře a okolí většinově potlačen v roce 1940. Kutnohorsko bylo výrazně zemědělskou oblastí, bez velkých průmyslových komplexů. Tudíž zde neměli komunisté takové lidské zdroje, odkud by potlačený odboj mohl čerpat nové síly. Protože se ani nejednalo o oblast zvlášť religiózní, tak zde po roce 1945 probíhal hlavní souboj mezi KSČ a Národními socialisty, kteří v Kutné Hoře oproti KSČ měli silnější postavení než jinde. Na hranicích okresu působila partyzánská brigáda Mistr Jan Hus, ve které byl jako politický komisař neblaze proslulý Miroslav Pich-Tůma, který měl jako agent StB bezprostřední podíl na bezpráví padesátých let s možným podílem na smrti ministra zahraničí Jana Masaryka.

**Přejděme na lehčí notu - pokud se v Kutné Hoře prosadí stavba skateparku, budeš ho navštěvovat?**

Osobně tento sport neprovozuji, ale vnímám poptávku po vybudování takového místa. Skateparky mají i o hodně menší města v našem okolí. Příkladem může být třeba Čáslav nebo Zruč nad Sázavou. Mám mezi skejťáky několik kamarádů a rád se budu účastnit případných komunitních akcí. Nicméně v případě vybudování skateparku se na "prkno" určitě postavím.

**Jakou agendu máš na starosti jako první místopředseda Pirátů ve Středočeském kraji?**

V současné době mám v rámci krajského sdružení na starosti práci s nováčky a zároveň jsem pověřeným členem předsednictva pro přípravu senátních voleb, které proběhnou souběžně s volbami krajskými. Jinak ale pracujeme kolektivně a snažíme si agendu co nejúčinnější rozdělit.

**Co očekáváš od nadcházejících krajských voleb?**

Očekávám pro středočeské Piráty zisk alespoň deseti mandátů v krajském zastupitelstvu. Současné vedení našeho kraje je přehlídkou arogance, papalášství a drzostí vůči všem občanům. Doufám, že bude mít Středočeský kraj po letošních volbách důstojnější vedení. S Piráty se o to maximálně zasadíme. Osobně jsem se ale o místo na tzv. čele kandidátní listiny, a tím pádem o přímý zájem stát se krajským zastupitelem, neucházel. Moje agenda je již teď dostatečně rozsáhlá, takže přibírat si k tomu povinnosti krajského zastupitele mi nepřijde adekvátní a fér vůči voličům a lidem, kteří se práci v krajském zastupitelstvu chtějí věnovat primárně. Spíše počítám s podporou krajské kandidátky na některé z nižších pozic.
