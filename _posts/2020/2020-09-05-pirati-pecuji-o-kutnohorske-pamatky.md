---
category: blog
layout: post
date: 2020-09-05
#published: false
tags: kultura Kutná_Hora komunální_politika
title: 'Piráti pečují o kutnohorské památky'
description: 'kultura, Kutná hora, komunální politika' 
author: Štěpán Drtina
authorId: stepan.drtina
image: posts/2020/stepan-drtina.jpg
---

**Kutná Hora je z hlediska památkové péče jedno z nejvýznamnějších míst v Česku, ale věhlas města je bez nadsázky celosvětový. Toto kulturní dědictví bylo svěřeno na určitou dobu do správy mj. dvěma pirátským zastupitelům. Jak si vedou a jaké mají plány do budoucna?**

**Sochařská výzdoba před Jezuitskou kolejí**

Významnou památkou je unikátní parapetní zeď se sochařskou výzdobou před Jezuitskou kolejí, která byla vytvořena na začátku 18. století. Sochy vytvořil člen jezuitského řádu František Baugut, který měl v Kutné Hoře svou vlastní dílnu. Vlastní architektura terasy je řešena velice nápaditě a některé sokly svým iluzivním šikmým bosováním nesporně odkazují na dílo Jana Blažeje Santiniho. V letech 2017-2019 sochy prošly restaurátorskými pracemi a před ně byly instalovány malé bronzové desky se jmény jednotlivých světců.

**Co se nám ještě podařilo**

Za minulý rok se také povedla celá řada renovací a na tento rok se další plánují. Na Kamenném domu byla dokončena II. etapa restaurování uliční fasády, vstupní mříže a doplnění bodel proti sedání ptáků. Restaurátorskými pracemi prošel také Morový sloup. Na Kaňku byla dokončena oprava fasády budovy bývalé radnice. Dokončena byla také II. etapa opravy ohradní zdi u areálu chrámu sv. Barbory.

**Plány pro další období**

V minulém roce též začala rekonstrukce střechy Hrádku, kde sídlí České muzeum stříbra. Tyto dvě poslední jmenované akce pokračují i v tomto roce. Uskuteční se např. i kompletní restaurování vitrážových oken Kamenného domu, oprava ohradní zdi u hřbitova Všech svatých, začne oprava fasády Tylova divadla, obnova altánu v parku pod Vlašským dvorem nebo rekonstrukce vnějšího pláště budovy č.p. 56 Národního odboje.

**Úspěšný Fond regenerace města**

Ve snahách o opravy soukromými vlastníky pomáhá značně také Fond regenerace města Kutná Hora, ze kterého byly na dubnovém zastupitelstvu uvolněny příspěvky ve výši 2,4 mil. Kč na opravy památek či nemovitostí v památkové zóně, které patří vlastníkům z řad soukromníků nebo církví. Podpořen byl tak např. areál bývalého pivovaru v Sedlci.

**Soutěž Historické město roku podruhé?**

Po dokončení stavebních prací, především na Vlašském dvoře, budeme v příštím roce usilovat o první místo v soutěži Historické město roku, kde se Kutná Hora stala vítězem již v roce 1999. Žádnému městu se zatím tuto soutěž nepodařilo vyhrát dvakrát - Kutná Hora je ale společně s Prachaticemi zatím jediným městem, které se po svém prvenství probojovalo opět do finále. Tímto děkuji i našemu odboru památkové péče, který na poli oprav památek odvádí velký kus práce.
 

