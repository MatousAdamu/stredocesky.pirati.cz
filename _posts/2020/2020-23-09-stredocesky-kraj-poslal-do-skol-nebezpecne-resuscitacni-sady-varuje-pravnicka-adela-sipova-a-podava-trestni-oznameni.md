---
category: blog
layout: post
date: 2020-09-23
#published: false
tags: zdravotnictví veřejné_zakázky krajská_politika tisková_zpráva
title: 'Středočeský kraj poslal do škol nebezpečné resuscitační sady, varuje právnička Adéla Šípová a podává trestní oznámení'
description: 'zdravotnictví, veřejné zakázky, krajská politika, tisková zpráva' 
author: Mediální odbor
#authorId: adela.sipova
image: posts/2020/adela-HOP.jpg
---

Středočeský kraj zakoupil resuscitační komplety pro 149 základních a středních škol za téměř 10 milionů korun. Ty ovšem obsahují podle zjištění Pirátů kyslíkové spreje, které experti shodně označují nejen za nefunkční, ale i potencionálně nebezpečné. V případě nutnosti poskytnout první pomoc by mohly ohrozit zdraví dětí. Právnička Adéla Šípová, kandidující za Piráty do Senátu v obvodě Kladno, také odhalila, že tyto výrobky nemají nezbytné schválení Státního ústavu pro kontrolu léčiv. 
> „Dodavatel se navíc prokázal padělanou referencí a přidělení zakázky, do které se přihlásila pouze jedna společnost, proběhlo velmi neprůhledně. Podala jsem proto trestní oznámení a požádala asociace ředitelů škol, aby školy před těmito spreji varovaly,“ vysvětlila kroky Šípová, která se specializuje na zadávání veřejných zakázek a má současně mnohaleté zkušenosti s trestním právem. 

Na tuto závažnou kauzu Adéla Šípová upozornila již na konci srpna spolu se zdravotnickým specialistou Petrem Tomášem a předsedou středočeských Pirátů Jiřím Snížkem. Informovali o ní přímo  hejtmanku ANO Jaroslavu Pokornou Jermanovou v domnění, že se pokusí situaci okamžitě vyřešit. Doporučili stažení všech generátorů kyslíků, zveřejnění odpovědných osob za tuto kauzu i vymáhání vzniklé škody. Nestalo se tak. 
> „Paní hejtmanka bohužel mlčí a na naši výzvu s návrhem konkrétních kroků nereagovala ani po více jak 20 dnech. Ignoruje tímto i důrazné stanovisko České resuscitační rady coby nejvyšší autority v této oblasti. Takovéto neodpovědné jednání považuji za alarmující,” okomentoval situaci Jiří Snížek.

Nakonec Adéla Šípová neměla jiné východisko a musela v zájmu ochrany žáků ve spolupráci s pirátským analytickým týmem zpracovat trestní oznámení, které bylo v úterý 22. 9. podáno na Městské státní zastupitelství v Praze. Oznámení míří na neznámého pachatele pro možné spáchání trestného činu porušení povinnosti při správě cizího majetku, pletichy při veřejných zakázkách, zneužití pravomoci úřední osoby, obecného ohrožení a podvodu. 
> „Dodavatel resuscitačních sad se navíc prokázal doporučujícím stanoviskem hlavního anesteziologa ČR profesora MUDr. Karla Cvachovce CSc., MBA. Ten ovšem rezolutně vyloučil, že by jakékoliv doporučení v této věci vydával. Šetření případu zahájil rovněž Státní ústav pro kontrolu léčiv, který ve své odpovědi pirátskému poslanci Petru Třešňákovi sdělil, že předmětné kyslíkové spreje nejsou registrovaným léčivým přípravkem,“ 

popsala Šípová s tím, že dnes odeslala také dopis prezidentovi Asociace ředitelů základních škol panu Michalovi Černému a předsedkyni Asociace ředitelů gymnázií paní Renatě Schejbalové. 

„V dopise jsem popsala všechna důležitá zjištění a přiložila jsem například stanovisko České resuscitační rady, jehož předseda otevřeně tvrdí, že používání těch kyslíkových sprejů by ve svém důsledků mohlo být i nebezpečné. Obě asociace jsem požádala, aby varovaly základní a střední školy před těmito výrobky. Jakožto matka pěti dětí, které docházejí do základních škol Středočeského kraje, nemohu této věci pouze přihlížet,” vysvětlila motivaci svého jednání Adéla Šípová. 
