---
category: blog
layout: post
date: 2020-09-11
#published: false
tags: krajské_volby komentář
title: 'Šance změnit budoucnost leží v regionech. Piráti zlepší řízení krajů'
description: 'krajské volby, komentář' 
author: Ivan Bartoš
authorId: ivan.bartos
image: posts/2020/bartos-zari.jpg 
---

Krajské volby připomínají pohádkovou Popelku – ve srovnání s prezidentskými a sněmovními sestrami jsou přehlížené a hrají tak roli podceňovaného otloukánka. Ve skutečnosti ale skrývají potenciál, který je třeba pochopit a využít. V pohádce k tomu stačil střevíček, v realitě je třeba ukázat, o čem kraj rozhoduje a jak ovlivňuje každodenní život lidí. 
Piráti mají v plánu otevřít vedení kraje občanům, zveřejnit dosud utajované smlouvy a informace a udržet úzký kontakt s lidmi a jejich problémy. V tom spočívá význam hesla “Šance změnit budoucnost”. Potřebujeme vědět, jakou budoucnost naši obyvatelé chtějí, a dáváme příležitost se na její podobě podílet.

Vysvětlovat význam krajské politiky je dnes důležitější než kdy jindy. V regionech těžce pocítili dopady pandemie a chaotických opatření s tím spojených. Tyto problémy se musí řešit hned tím spíš, že řada lokalit byla dlouhá desetiletí zanedbávaná. Lidé se potýkají se složitou dostupností bydlení, zdravotní péče, kvalitního školství i dopravní infrastruktury. Nezapomeňme na devastaci krajiny, problémy spojené s nedostatkem slušně zaplacené práce a mohl bych ve výčtu pokračovat.

**Poznejme silné stránky svého kraje**

To přitom mohou a měla by řešit právě krajská zastupitelstva, pokud v nich budou lidé s opravdovým zájmem o region, kompetentní a ochotní naslouchat odborníkům. O to víc mě těší, že za Piráty nasazujeme do volebního klání inspirativní kandidáty, kteří se léta věnují rozvoji svých krajů, zlepšují tak životní podmínky pro sebe i druhé. Proto také dobře znají silná i bolavá místa. Volební programy Pirátů charakterizují, že jsou konkrétnímu kraji ušité na míru.

**Vystavte červenou nefungujícím úředníkům**

Změna vyžaduje aktivní spoluúčast občanů, kteří jediní mohou vystavit červenou kartu nefungujícím zastupitelům. Všem těm, kteří by si slova jako „digitalizace, transparentnost nebo chytrá řešení“ museli najít ve slovníku.
Provázanost krajské, komunální a celostátní politiky logicky předpokládá úzkou spolupráci jednotlivých částí státní správy. Jako Piráti jsme na takové propojení jednotlivých pater zvyklí a orientujeme se v něm tak, že se nám daří prosazovat své programové body i z opozice. Nepochybuji, že i ve vedení krajů jsme schopni realizovat potřebné změny.
Ve stejném stylu máme v úmyslu přenést naše zkušenosti na úroveň vedení krajů. Lepší budoucnost se totiž sama nevybuduje, šanci na ni musíme takříkajíc popadnout za pačesy.

Pojďme na to.
