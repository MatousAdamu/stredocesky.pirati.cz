---
category: blog
layout: post
date: 2020-09-28
#published: false
tags: Kutná_Hora zdravotnictví
title: 'Nemocnice Kutná Hora: Politici se rádi fotí u nových přístrojů, ale na personál už peníze nezbývají'
description: 'Kutná Hora, zdravotnictví' 
author: Milan Zelený
authorId: milan.zeleny
image: posts/2020/zeleny-zari.jpg
---

V historii se kutnohorská nemocnice potýkala s finančními ztrátami a tehdejší vedení města Kutná Hora bylo nuceno k převodu nemocnice Středočeskému kraji. V jeho vlastnictví je od roku 2010 a současným provozovatelem je Oblastní nemocnice Kolín, a.s., nemocnice Středočeského kraje. Středočeský kraj je zřizovatelem celkem pěti oblastních nemocnic na území našeho kraje, a sice v Kladně, Mladé Boleslavi, Příbrami, Benešově a již zmiňovaném Kolíně.

**Základ jsou lékaři a další zdravotnický personál**

Současné zdravotnictví stojí na personálu, který pracuje nepřetržitě v nepříznivých podmínkách a za nízkého finančního ohodnocení. Zdravotní sestry pracují v nedostatečném počtu. Na desítky pacientů je přidělen většinou pouze jeden lékař, který takto pracuje několik směn v měsíci po sobě. Ve zdravotnictví se tak dlouhodobě a plošně porušuje zákoník práce. Do nemocnic jsou často nakupována nová zařízení, jako je např. CT či magnetická rezonance. Na tyto zařízení však chybí odborně vzdělaný personál, který by mohl s těmito přístroji manipulovat. Politici se velmi rádi fotí u nových přístrojů, ale na personál nemocnic už peníze nezbývají. Kraj má podporovat zejména nábor stážistů, a to především v blízkosti nemocnice. Lidé z Kutné Hory raději dojíždějí do zaměstnání v hlavním městě, protože se jim dostane nejen lepšího finančního ohodnocení, ale i pracovních podmínek. V nejhorším případě jsou zdravotníci nuceni úplně opustit svůj obor, protože si např. jako prodavači v obchodě Lidl přijdou na 28 tisíc korun měsíčně a nepotřebují k tomu žádné další vyšší vzdělání či nástavby.

**Nejen paliativní péče, ale i terénní služby**

Kutnohorská nemocnice otevřela v roce 2019 oddělení paliativní péče, kde mají zdravotníci za úkol pečovat o umírající pacienty. Vznik tohoto oddělení je bezesporu dobrým krokem k restartu samotné nemocnice. Piráti mají ve svém programu mimo jiné vytvoření terénních služeb, kdy by za pacienty do jejich bydliště dojížděli sami zdravotníci, kteří by poskytovali následnou péči a edukaci v domácím prostředí. Cílem je prevence zhoršení stavu pacientů a návrat do nemocnice z důvodu opětovného vzplanutí nemoci.

**Zubní pohotovost blíže pacientům**

Chceme zajistit zubní a lékařskou péči v dojezdové vzdálenosti pro každého. Nejbližší zubní pohotovost se nachází v Kolíně, nicméně ta je mnohdy přeplněná a na všechny pacienty se často ani nedostane. Lékaři Vám tedy sdělí, že musíte navštívit zubní pohotovost v Pardubicích, a to je pro někoho, kdo je z Kutné Hory, naprosto nemyslitelné. 

Nabízíme Vám chytrá řešení a máme vůli měnit věci k lepšímu. Budeme rádi, když nám dáte šanci změnit budoucnost.  


