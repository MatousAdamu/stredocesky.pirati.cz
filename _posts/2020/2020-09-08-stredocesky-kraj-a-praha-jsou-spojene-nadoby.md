---
category: blog
layout: post
date: 2020-09-08
#published: false
tags: rozhovor doprava životní_prostředí zdravotnictví krajská_politika
title: 'Jiří Snížek a Zdeněk Hřib: Středočeský kraj a Praha jsou spojené nádoby'
description: 'doprava, rozhovor, životní prostředí, zdravotnictví, krajská politika' 
author: Piráti SčK
#authorId: 
image: posts/2020/snizek-hrib.jpg
---

**Nezbytnost spolupráce Středočeského kraje s hlavním městem si uvědomuje i kandidát na hejtmana a šéf středočeských Pirátů Jiří Snížek. Ve společném rozhovoru s pražským primátorem Zdeňkem Hřibem otevírá důležitá témata programu, se kterým jdou středočeští Piráti do krajských voleb. Předvolebním dialogem to ale určitě neskončí. Oba plánují intenzivně spolupracovat i po volbách.**

**Jiří Snížek, předseda středočeských Pirátů a kandidát na hejtmana**

Téměř dvě stě tisíc Středočechů dojíždí každý den do metropole za prací. O víkendu naopak desítky tisíc Pražanů jezdí do okolí Prahy na výlety a také na chaty a chalupy. Ale nejde jen o čísla. Společných témat máme celou řadu. Není to zdaleka jen doprava. Do Prahy se jezdí také k lékaři nebo do školy. Hlavní město a střední Čechy mají i řadu společných problémů, ale také skvělé společné projekty. Čím začneme?

**DOPRAVA**

**Zdeněk Hřib, pražský primátor**

Zůstaňme ještě chvíli u té dopravy, když už jsi to nakousl. To je teď hodně aktuální téma. Máme několik velkých projektů, které se týkají stejně Prahy, jako středních Čech. V Praze a ve středních Čechách funguje společný integrovaný dopravní systém PID (Pražská integrovaná doprava). V rámci něho stále pracujeme na zlepšování. Tam, kde je to potřeba, dochází například k úpravě umisťování zastávek. Je to především z provozních důvodů, ale vždy to také znamená zlepšení podmínek pro cestující. V minulých letech se do tohoto projektu investovalo téměř 80 milionů korun.

**Jiří Snížek**

Na území Středočeského kraje je dobrý příklad z minulých let třeba zastávka Nádraží Běchovice – střed. Ta slouží pouze pro osobní vlaky, a tedy pro příměstskou dopravu. Důležitá je ale také návaznost na osobní automobilovou dopravu, protože systém PID stále není na území kraje tak hustý, aby všichni Středočeši, kteří dojíždějí do Prahy, mohli auta úplně vynechat. I pro Prahu jsou záchytná parkoviště důležitá.

**Zdeněk Hřib**

Dostatek parkovacích míst na okraji Prahy nebo ještě na území Středočeského kraje je pro dopravu v hlavním městě klíčové. Dobře si uvědomujeme, že hlavně mezi Středočechy nejsou zóny placeného stání v jednotlivých městských částech moc populární. Je to ale nezbytnost. Snažíme se to kompenzovat právě rozšiřováním kapacity parkovišť P+R. V loňském roce přibylo mimo jiné téměř 400 nových parkovacích míst na Opatově, v Braníku a také v Běchovicích.

Všechny metropole na světě se aktuálně zabývají omezením vjezdu aut do centra města, třeba formou zavedení mýta. Praha by se měla vydat podobnou cestou.

**Jiří Snížek**

Přesycení individuální automobilovou dopravou neřeší jen Praha. Stejný problém máme i my v jejím okolí. Problémy bohužel ještě zhoršují zanedbané krajské silnice. I na území kraje je významná kapacita záchytných parkovacích míst především u vlakových stanic. Často je to ale spíše díky iniciativě obcí než zásluhou systematické práce kraje. To chceme po volbách změnit a tyto projekty více podporovat.

**Zdeněk Hřib**

Na tom bude Praha určitě spolupracovat. Ideální totiž samozřejmě je, pokud auta do Prahy vůbec nedojedou. Všichni víme, jak to každé ráno vypadá na příjezdových komunikacích v okrajových částech.

**PRAŽSKÝ OKRUH**

**Jiří Snížek**

Dalším velkým tématem pro Středočeský kraj i Prahu je výstavba Pražského okruhu. Oba jsme se zúčastnili kulatého stolu se starosty okrajových pražských částí. Osobně považuji za důležité, aby se podobná setkání konala i v budoucnu.

**Zdeněk Hřib**

Kulatý stůl byl rozhodně přínosný. Pražský okruh je klíčový projekt pro Prahu i střední Čechy. A není to zdaleka otázka jen jednoho volebního období. Nutně potřebujeme ulevit pražské Jižní spojce a tranzitní dopravu odklonit na kapacitní komunikaci. Zároveň si ale uvědomujeme, že není možné jen „vystrčit“ kamiony do středních Čech. Proto chceme i v této fázi, kdy se některé části stavby teprve připravují, přímo komunikovat s obcemi za hranicemi Prahy. Pražský okruh sice staví stát, ale Praha například vykupuje zelené pásy kolem stavby. Praha také prosazuje tunelovou nebo alespoň zahloubenou variantu okruhu v  úseku Březiněves - Satalice, který vede z části i na území kraje.

Kolem stavby se bohužel objevují i úplně zbytečné problémy. Všichni si ještě pamatujeme, co k tomu nedávno řekl ministr Havlíček: „Podařilo se nám městskou část Praha 22 - Uhříněves zlomit.“ Nikdo nikoho samozřejmě lámat nemusel, naopak Uhříněves je malá městská část a s agendou kolem komplikované stavby jí musela finančně vypomáhat Praha.

**ZDRAVOTNICTVÍ A SOCIÁLNÍ SLUŽBY**

**Jiří Snížek**

Do Prahy ale Středočeši samozřejmě nejezdí jen za prací. Třeba kapacita zdravotnických zařízení ve Středočeském kraji není zdaleka dostatečná a do Prahy se tradičně dojíždí i do nemocnic.

**Zdeněk Hřib**

To, že Praha sdílí významnou část kapacity ve zdravotnických zařízeních s ostatními regiony, si samozřejmě uvědomujeme. Vždy to tak bylo. V této oblasti pracujeme na několika projektech, které jsou spíš dlouhodobé, ale měly by přinést významné zlepšení zdravotní péče. Středočechy bude asi nejvíce zajímat nové plánované traumacentrum v areálu Nemocnice Královské Vinohrady. To potřebují nejen Pražané, ale právě i obyvatelé Středočeského kraje. Chceme co nejdříve dořešit směny pozemků se státem, na kterých start tohoto projektu závisí. Po posledním jednání s premiérem to vypadá, že se věc konečně pohne. Podobná jednání probíhají i k Nemocnici Na Bulovce.

Společné zájmy máme i například v sociálních službách a péči o seniory. Praha provozuje ve středních Čechách několik domovů pro seniory a mimo jiné tedy i vytváří určitý počet pracovních míst přímo na území Středočeského kraje.

**ŽIVOTNÍ PROSTŘEDÍ**

**Jiří Snížek**

Dalším tématem, se kterým jdou středočeští Piráti do nadcházejících krajských voleb, je problematika ochrany životního prostředí a péče o krajinu. Důležitou součástí je boj se suchem. Letošní léto bylo na rozdíl od těch minulých deštivější, ale vody je v půdě stále málo. Některé propočty udávají, že nám stále chybí skoro celý rok srážek. Jak si Praha vede v této oblasti?

**Zdeněk Hřib**

I když se to možná na první pohled nezdá, i velkoměsto se potýká s problémem sucha. I v hustě zastavěném území se naštěstí dá hodně dobrého udělat. V květnu se premiér chlubil, že stát vloni vysázel 54 tisíc stromů. Nevím, jak velký je to úspěch, když my jsme jich jen v Praze vysázeli skoro 200 000. Praha má hodně zelených ploch, ale i zemědělskou půdu a lesy. A tyto lokality samozřejmě často přímo sousedí se Středočeským krajem. Sucho ani například kůrovce nějaké hranice nezajímají, takže péče o krajinu a vodu musíme řešit společně.

**TRANSPARENTNÍ HOSPODAŘENÍ A VEŘEJNÉ ZAKÁZKY**

**Jiří Snížek**

Objíždím teď na kole celý Středočeský kraj a mluvím s lidmi. Všude říkám, aby se Středočeši více dívali i dál než jen za svůj plot. Zajímali se o dění v okolí, v obcích i v celém kraji. Dívali se se politikům pod prsty. Když se lidé o veřejné dění nezajímají, je to ideální prostředí pro korupci a klientelismus, kterého jsme v posledních letech v našem kraji svědky. Říkám lidem, že Piráti mají transparentnost a otevřenost přímo ve své DNA.

**Zdeněk Hřib**

Je to běh na dlouhou trať, ale v Praze máme už řadu příkladů, že se transparentnost a otevřenost vyplácí. Důležité pro nás je, že i dodavatelé oceňují změnu přístupu magistrátu, která vede ke zlepšení veřejných soutěží. Jeden příklad: v roce 2019 jsme provedli audit IT zakázek. Našli jsme 11 problematických projektů, z nichž 5 jsme už zrušili. Jen tento jeden audit městu ušetřil minimálně 103 milionů korun. A nejsou to bohužel jen IT projekty. Stále ještě narážíme na nevýhodné zakázky z dřívějších dob.

**CESTOVNÍ RUCH**

**Jiří Snížek**

Jsme za polovinou roku 2020, takže se nemůžeme vyhnout tématu následků koronavirové pandemie. Po jarní „horké“ fázi je nyní čas i na sčítání škod. Jednou z oblastí, které krize zasáhla nejcitelněji, je cestovní ruch. Ve středních Čechách a samozřejmě i v ostatních regionech znamenalo první pololetí výrazný propad. Náš region teď částečně využívá toho, že mnoho lidí se rozhodlo letošní dovolenou trávit v tuzemsku. Jak je na tom Praha, která je daleko více závislá na zahraničních návštěvnících?

**Zdeněk Hřib**

Ten propad je bohužel obrovský. Aktuální data bohužel potvrzují ty nejpesimističtější scénáře dopadu na cestovní ruch v Praze. Pokud se jedná o počet návštěvníků, mezi dubnem a červnem jde o více než 93% pokles oproti stejnému období roku 2019. Abychom zmírnili dopady pandemie, spustili jsme na začátku léta kampaň V Praze jako doma. Odborníci odhadují, že díky této kampani bude propad celého sektoru menší zhruba o čtvrtinu. I tak ale budou škody ohromné.

**Jiří Snížek**

Nechci ale končit náš rozhovor pesimisticky. Pojďme se ještě na závěr podívat trochu do budoucnosti. Středočeský kraj a Praha jsou spojené nádoby. Máme řadu společných problémů, které v budoucnu vyřešíme jen společně. Mluvili jsme o dopravě, zdravotnictví, cestovním ruchu. Ale je před námi i hodně dalších společných projektů.

**Zdeněk Hřib**

Chceme, aby se v celém středočeském regionu, který zahrnuje také Prahu, žilo co nejlépe. Doprava a další velká témata jsou důležitá, ale také bych chtěl, abychom pracovali i na menších projektech, které máme společné a které se týkají konkrétních lidí. Středočeský kraj přece není jen noclehárna Prahy a Praha nejsou jen kanceláře a úřady. Díky vzájemné spolupráci můžeme z této oblasti vytvořit příjemné místo pro život.
