---
category: blog
layout: post
date: 2020-12-11
#published: false
tags: krajská_politika 
title: 'Středočeští radní jednali o vzájemné spolupráci s Prahou, priority vidí v dopravě, digitalizaci a školství'
description: 'krajská politika'
author:
#authorId: lucie.chocholova
image: posts/2020/videokonference.jpg
---
Radní Středočeského kraje a hlavního města Prahy se poprvé po krajských volbách „sešli“ na společném jednání, byť bylo jen videokonferenční. Hlavní město Praha a Středočeský kraj mají s ohledem na území, které je pod jejich správou, mnoho společného. Bez intenzivní spolupráce by například nebylo možné stavět silnice, zajišťovat hromadnou dopravu, digitalizovat, rozvíjet školství nebo zdravotnictví.

> „Středočeský kraj rychle zareagoval na naše pozvání ke společnému setkání a díky tomu jsme mohli navázat dialog nad klíčovými tématy do budoucna. Praha a Středočeský kraj jsou spojené nádoby, které společně musí spolupracovat hned v několika oblastech. Prioritami pro nás zůstává zejména doprava, zdravotnictví, digitalizace, školství a územní rozvoj. Příkladem dobré a přínosné spolupráce Prahy se Středočeským krajem je například web covid.praha.eu, který přináší informace o možnostech testování nejen na území hlavního města, ale i Středočeského kraje, a napomohl k rovnoměrnému rozprostření zájemců mezi volná odběrová místa,“ řekl primátor hlavního města Prahy Zdeněk Hřib.

> „Můžeme využít know-how, které Praha má, a dále učit středočeské obce spolupracovat s developery tak, aby se developeři podíleli na výstavbě nové infrastruktury. V celém našem propojeném regionu přibývá každý rok přes 25 tisíc obyvatel, proto je nutné v územní plánovat s vědomím cílového stavu. K tomu je nutná nejen úzká spolupráce s Prahou, ale i s Ministerstvem pro místní rozvoj,“ uvedl náměstek pro regionální rozvoj a územní plánování Středočeského kraje Jiří Snížek.

> „Pro nás je důležitá skvěle zahájená spolupráce Vzdělávacího institutu Středočeského kraje a Pražského inovačního institutu, kde už proběhly první koordinační schůzky se záměrem poskytnout co nejlepší podmínky pro vzdělávání pražských učitelů a rozvoji jejich schopností, aby naše děti učili ti nejlépe připravení učitelé,“ přiblížil možnosti spolupráce radní hlavního města Prahy pro oblast školství, sportu, vědy a podpory podnikání Vít Šimral.

> „I v rámci gesce životního prostředí a zemědělství jsme našli několik oblastí k vzájemné spolupráci - konkrétně mohu zmínit např. rozvoj vodohospodářské infrastruktury, nakládání s odpady nebo ekologické zemědělství, kde nám Praha může poskytnout své nově nabyté know-how,“ doplnila Jana Skopalíková, Středočeská radní pro životní prostředí a zemědělství.

Společného jednání se zúčastnili radní Středočeského kraje i hlavního města Prahy a předsedové koaličních zastupitelských klubů.

