---
category: blog
layout: post
date: 2020-09-20
#published: false
tags: samoživitelé Covid19
title: 'Nenechme samoživitele na holičkách'
description: 'samoživitelé, Covid19' 
author: Blanka Charvátová
#authorId: blanka.charvatova
image: 
---

Letošní rok a jarní karanténa přinesla mnoho nečekaných situací, které do té doby nezažil nikdo z nás. Jednou z tichých skupin lidí, kterých se to dotklo velmi citelně, jsou rodiče samoživitelé. Zmatky okolo ošetřovného, nejistá situace mnoha firem, nejistota, kdy se otevřou školy a školky, kdo do nich bude moct chodit, to bylo jen špičkou ledovce.

Ze dne na den se zastavil chod v celé zemi, byly zavřeny školy a školky a dlouhou dobu nebyla jasné, kdo bude mít nárok na ošetřovné, v jaké výši a jak dlouho bude vypláceno. Tomuto tématu se ve velké míře věnovala pirátská poslankyně Olga Richterová a její tým. I díky nim nakonec na ošetřovné dosáhlo větší množství lidí, než se na začátku zdálo (ze začátku se například neřešili lidé pracující na dohody, kterých je mezi samoživiteli velký podíl). Nicméně dávky nebyly vypláceny včas, úřady byly zahlceny a nestíhaly, v červnu a červenci se mnohokrát teprve doplácely dávky za minulé měsíce. Rodič samoživitel se tak najednou ocitl ze dne na den ve velmi nejisté situaci, kdy zůstal zcela bez prostředků, protože ne vždy druhý rodič platí alimenty řádně a včas. V tuto chvíli roli státu suplovaly různé neziskové organizace, které samoživitelům pomáhaly například s velkými nákupy potravin a základní drogerie.

Od července navíc samoživitelé musí znovu dokazovat v případě, že si požádají o příspěvek na bydlení, že v jejich domácnosti nežije druhý rodič. Což je podmínka občas velmi těžko splnitelná. Ne vždy je druhý rodič ochotný komunikovat a spolupracovat. Samoživitel tak má o starost navíc a dokud se mu nepovede toto potvrzení sehnat, nemá na příspěvek nárok. Jak získat od expartnera například nájemní smlouvu z jeho nového bydliště? Jedná se o velkou byrokratickou překážku, která způsobí, že na příspěvek dosáhne méně lidí, než na něj má ve skutečnosti nárok.

Nyní nás čeká podzim, opět se otevřou školy a školky. Jak jsme na to připravení? Ošetřovné se nyní opět bude vyplácet jen po dobu devíti dnů (v případě samoživitelů dnů šestnácti). Co se stane, když bude rodina opětovně v karanténě, nikdo neví. Musíme předcházet situacím, kdy rodiče nemají žádné finanční prostředky a nemají z čeho zaplatit nájem a za co nakoupit jídlo pro svoje děti. 
