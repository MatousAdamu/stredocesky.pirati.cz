---
category: blog
layout: post
date: 2020-11-05
#published: false
tags: životní_prostředí poslanecká_sněmovna
title: 'Výbor pro životní prostředí projednal aktuální informace k otravě kyanidem na řece Bečvě'
description: 'životní prostředí, poslanecká sněmovna'
author: Mediální odbor
#authorId: lucie.chocholova
image: posts/2020/becva.jpg
---

Sněmovní Výbor pro životní prostředí včera projednal kauzu úniku kyanidu do řeky Bečvy, při níž uhynulo v řece více než 40 tun ryb. Na jednání byli přizváni ředitel České inspekce životního prostředí Erik Geuss a ministr životního prostředí Richard Brabec, aby členy výboru informovali o průběhu vyšetřování a vyjasnili nesrovnalosti provázející kauzu. „Bohužel i po dnešním jednání otazníky kolem události zůstávají. Chtěl bych vyzvat původce úniku k převzetí zodpovědnosti,” uvedl po skončení výboru zpravodaj bodu, pirátský poslanec František Elfmark. „Během vyhrocené debaty okolo havárie na Bečvě nám ministr Brabec ani ředitel inspekce Geuss prakticky nic neřekli a ve své úvodní řeči se dokonce oba pokoušeli přenést odpovědnost za šetření havárie na vodoprávní úřad,” komentovala dění pirátka Dana Balcarová, předsedkyně Výboru pro životní prostředí. 

> „Únik kyanidu, ke kterému došlo v září na řece Bečvě, je obrovskou ekologickou havárií, která nemůže zůstat nevysvětlena. Ministr Brabec i ředitel ČIŽP Geuss dnes však pouze zdůraznili, že vzhledem k probíhajícímu policejnímu vyšetřování nemohou věc blíže komentovat a odmítají jakékoli spekulace. Věřím, že viník bude dříve či později vypátrán a získáním úplných informací o příčinách havárie získáme další možnost něčemu podobnému v budoucnu zabránit,” řekl poslanec František Elfmark, který ve své zpravodajské zprávě shrnul celou kauzu i nesrovnalosti, které ji provází.

Piráti považují kromě dopadení viníka za zásadní především to, aby se podobné katastrofy v budoucnu neopakovaly. Prostřednictvím usnesení výboru proto Piráti požádali ministerstvo o provedení opatření k prevenci závažných ekologických havárií. Mezi nimi například snížení ohlašovacích prahů do Integrovaného registru znečišťování pro kyanidy tak, aby bylo možné lépe sledovat vypouštění i nakládání s těmito vysoce nebezpečnými látkami či zjednodušení vyhledávání v „Systému evidence kontaminovaných míst” a doplnění konkrétních údajů o látkách, které z těchto míst mohou unikat do životního prostředí. 

> „Ministr Brabec při brífinku 1. října jasně uvedl, že až do předání spisu policii vedla šetření Česká inspekce životního prostředí jakožto správní orgán, který by potom vedl řízení o pokutě. Za postup při šetření příčin a určení viníka havárie v prvních dnech je tedy plně zodpovědná inspekce. V kompetenci vodoprávního úřadu je řízení prací na zneškodnění nebo minimalizaci následků havárie, to je ale něco úplně jiného,” uvedla poslankyně Dana Balcarová.

