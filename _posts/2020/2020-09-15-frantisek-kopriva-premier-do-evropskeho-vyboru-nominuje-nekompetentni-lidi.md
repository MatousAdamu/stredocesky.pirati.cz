---
category: blog
layout: post
date: 2020-09-15
#published: false
tags: komentář EU
title: 'František Kopřiva: Premiér do evropského výboru nominuje nekompetentní lidi'
description: 'komentář, EU' 
author: Mediální odbor
#authorId: jan.licka
image: posts/2020/frantisek-kopriva.jpg
---

Náš poslanec za Středočeský kraj, František Kopřiva, aktuálně řeší v PSP ČR další případ pokusu o privatizaci státu pod taktovkou hnutí ANO, tentokrát na evropské úrovni.

Vláda včera schválila nominace nových českých zástupců do Evropského hospodářského a sociálního výboru (EHSV). Piráti ale upozorňují, že kabinet při výběru ignoroval doporučení expertů a prosadil si svoje kandidáty.

> „Dvě nominace provázejí velké pochybnosti vzhledem k tomu, že navržení jedinci nemají dostatek kompetencí, popřípadě jsou napojení na premiéra Andreje Babiše. EHSV je přitom důležitý poradní orgán EU, ve kterém se reprezentanti zaměstnanců, zaměstnavatelů a neziskového sektoru vyjadřují k unijní legislativě – je proto zásadní v něm mít skutečné odborníky,“ říká k tomu pirátský poslanec František Kopřiva, který působí jako místopředseda Výboru pro evropské záležitosti.

Dosavadní zástupci českých neziskových organizací mají být rozhodnutím vlády nahrazeni poradcem premiéra Jaroslavem Ungermanem a bývalou ředitelkou Agrární komory Jarmilou Doubravskou. Ani jeden z vládních nominantů přitom nepůsobí v neziskovém sektoru a Ungerman je navíc úzce navázán na předsedu vlády.

> „Obě jména vláda schválila navzdory doporučení Rady vlády pro neziskové organizace, která tyto kandidáty podpořila pouze třemi, respektive jedním hlasem, zatímco dosavadní zástupci v EHSV, Pavel Trantina a Roman Haken, měli po osmnácti hlasech. Proti nominaci se v dopise adresovaném vládě ohradili i zástupci několika neziskových organizací. Vláda úplně ignorovala doporučení jak svého poradního orgánu, tak i zástupců samotných neziskovek, a nominovala si svoje lidi, což považujeme za nepřípustné,“ upozorňuje Kopřiva.

Poslanec se proto obrátil na předsedu vlády, aby vysvětlil, jak probíhal proces výběru zástupců do EHSV, proč vláda ignorovala doporučení Rady vlády i neziskových organizací, jaké kompetence mají navržení nominanti a jak vláda vyřeší případný střet zájmů. Pokud budou pochybnosti kolem těchto dvou jmen pokračovat, budou Piráti požadovat odvolání těchto zástupců a opakování nominačního procesu.
