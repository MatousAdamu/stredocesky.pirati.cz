---
category: blog
layout: post
date: 2020-09-29
#published: false
tags: Kolín senátní_volby sociální_oblat 
title: 'Cyril Koky: Proč kandiduji do Senátu'
description: 'Kolín, senátní volby, sociální oblast' 
author: Cyril Koky
authorId: cyril.koky
image: posts/2020/koky.jpg
---

Nejdříve se sluší představit se. V Kolíně bydlím od roku 1987. Sloužil jsem u zdejší Vojenské posádky coby voják z povolání. Jsem ženatý, manželka pracuje v kolínské nemocnici jako zdravotní sestra. Máme dvě děti. Starší syn vystudoval právnickou fakultu Masarykovy univerzity v Brně, dcera je studentkou Ekonomicko — správní fakulty Univerzity v Pardubicích. Od r. 1998 jsem působil na Odboru sociálních věcí při Okresním úřadu v Nymburce. Bakalářský titul jsem získal na Academia Rerum Civilium — Vysoká škola politických a společenských věd v Kolíně, magisterský na Vysoké škole ekonomie a managementu veřejné správy v Bratislavě. V roce 2017 jsem absolvoval Postgraduální studium - Master Of Public Administration MPA na ARC - Vysoká škola politických a společenských věd, s.r.o. Kutná Hora. Od roku 2003 působím jako odborný referent pro oblast národnostních menšin na Krajském úřadu Středočeského kraje.

**Do Senátu přináším své dlouholeté zkušenosti**

V Senátu chci zúročit své dlouholeté pracovní zkušenosti z oblasti státní správy, sociální oblasti a prevence kriminality, zde bych chtěl využít své poznatky z mnohaletého působení na Krajském úřadě Středočeského kraje. Byl jsem také členem poradních orgánů na krajské i vládní úrovni. 

Chci se zasadit o pozvednutí úrovně našeho učňovského školství. Učňovské školství si zaslouží větší prestiž ve společnosti. Také chci pomoci v propojování učňovského školství a konkrétních zaměstnavatelů. To jsem si vzal jako svůj úkol. Moje druhé téma, které znám ze své dlouholeté praxe, je problematika sociálního vyloučení. V sociální oblasti pracuji mnoho let, proto vím, že tuto situaci je potřeba řešit koncepčně. Chtěl bych aktivně pomáhat v prosazování návrhů, které povedou ke zlepšení života konkrétních lidí. 

Rád bych se také věnoval problematice malých obcí a jejich rozvoji. Je důležité, aby na malých obcích byla dostatečně rozvinutá infrastruktura, která povede k plnohodnotnému životu všech jejich obyvatel.

**Moje hodnoty**

Hodnoty, kterými se řídím a které uznávám, jsou: Otevřenost, umění naslouchat a zdravý selský rozum.

Senátor by měl působit jako vyslanec mezi obcemi, krajem, ministerstvy a parlamentem. Chci chránit zájmy měst a obcí v těsné spolupráci s jejich starosty. Chci být aktivní při projednávání zákonů a jednání s nadřízenými orgány, zejména resorty.

Vím, že spousta lidí má ve vztahu ke státu pocit nespravedlnosti, ať už když dostanou obyčejnou pokutu, potřebují něco postavit nebo se jim stane něco závažnějšího. Věřím, že jako senátor získám sílu změnit věci, které nás trápí. Svou roli v politice vnímám jako veřejnou službu, nejsem příznivcem kumulace funkcí politiků. V Senátu Parlamentu ČR bych chtěl pracovat buď ve Výboru pro územní rozvoj, veřejnou správu a životní prostředí, kde bych jistě uplatnil své dlouholeté zkušenosti ze státní správy nebo ve Výboru pro zdravotnictví a sociální oblast. Domnívám se, že v Senátu je nutné se soustředit zejména na kvalitu zákonů, na pečlivé posouzení jejich možných důsledků a na prosazování vymahatelnosti práva v každodenním životě. Chci být nápomocen starostům a lidem, kteří se na mě budou se svými problémy obracet. Chci Vás ubezpečit, že v případě zvolení do Senátu budu důstojným reprezentantem volebního obvodu Kolín.

Doufám, že moje vize a mé záměry odpovídají i těm vašim. Přijďte prosím 2. nebo 3. října k volbám, protože společně máme šanci změnit budoucnost.
