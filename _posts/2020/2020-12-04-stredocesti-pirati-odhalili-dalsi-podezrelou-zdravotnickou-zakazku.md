---
category: blog
layout: post
date: 2020-12-04
#published: false
tags: krajská_politika zdravotnictví
title: 'Středočeští Piráti odhalili další podezřelou zdravotnickou zakázku'
description: 'krajská politika, zdravotnictví'
author: Mediální odbor
#authorId: frantisek.kopriva
image: posts/2020/tablety.jpg
---

Pouhé necelé tři týdny, kdy pirátští zastupitelé poprvé zasedli do lavic krajského úřadu Středočeského kraje, jim stačily na odhalení další podezřelé zakázky ve zdravotnictví. Po kauze s nebezpečnými resuscitačními sadami, na kterou Piráti upozornili koncem srpna, byla vynesena na světlo další podivná zakázka. Tentokrát se jedná o nákup desítek elektronických zařízení, která zůstala nevyužita.

Jednou z pirátských programových priorit letošních krajských voleb byla modernizace záchranné služby a zavedení elektronické dokumentace. Tu se povedlo prosadit i do koaliční smlouvy. Středočeská záchranka je poslední v republice, kde se výjezdová dokumentace stále píše ručně na papír a zdravotníci po příjezdu na základnu musí data přepisovat do počítačů.

V rámci projektu „Modernizace a standardizace vybavení Zdravotnické záchranné služby“ (reg. č.: CZ.1.06/3.4.00/23.09632), který byl spolufinancován z prostředků Evropské unie, bylo před pěti lety pořízeno 16 sanitních vozů s monitorem životních funkcí a ventilátorem, 70 tabletů a tiskáren pro posádky, které měly sloužit pro zadávání dat o výjezdu a o pacientech v terénu a také systém e-Health pro komunikaci se zdravotnickými zařízeními. Při návštěvě záchranné služby, která proběhla ve čtvrtek 3. prosince, bylo však zjištěno, že tablety a tiskárny do sanitek včetně softwaru pořízeny byly, ale leží ve skladu a nikdy nebyly nainstalovány do sanitních vozů a zprovozněny. Tablety jsou již pro potřeby elektronické dokumentace nepoužitelné. Projekt měl být dokončen k 31. prosinci 2015, s celkovým rozpočtem 76 157 700 Kč.

> Posádky středočeské záchranky měly už pět let s podporou Evropské unie používat elektronickou dokumentaci. Místo toho leží 70 kompletů ve skladech. Považuji to za naprosto skandální. Pro záchranku jsou dnes již nepoužitelné,“ uvedl Petr Tomáš, předseda Výboru pro zdravotnictví.

> "Tablety jsou v tuto chvíli pro svůj účel nepoužitelné, proto prověříme možnost převodu do majetku kraje a zvážíme jejich další využití. Fakticky jsou nepoužité a mohou ještě dobře posloužit např. potřebným dětem při online výuce. Mobilní inkoustové tiskárny budou od příštího týdne konečně instalovány do sanitních vozů spolu s nově pořízenými tablety," dodává Tomáš Zmuda, místopředseda výboru pro digitalizaci a chytrý kraj.

Detaily projektu „Modernizace a standardizace vybavení Zdravotnické záchranné služby“ [zde](https://www.uszssk.cz/wp-content/uploads/2016/01/ZZS_S%C4%8DK-23-Publicita_nahrada.pdf).
