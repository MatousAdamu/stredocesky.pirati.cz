---
category: blog
layout: post
date: 2020-09-04
#published: false
tags: krajské_volby doprava rozhovor
title: 'Petr Procházka: Středočeská doprava není jen dojíždění do Prahy'
description: 'krajské volby, doprava, rozhovor' 
author: Piráti SčK
#authorId: petr.prochazka
image: posts/2020/petr-prochazka.jpg
---


**Dopravu nezastavil ani koronavirus. Stejně tak se po celou dobu epidemie nezastavil ani Petr Procházka. Profesně se věnuje mezinárodní nákladní železniční dopravě. Denně dojíždí do práce, protože dispečer si prostě home office vzít nemůže. Kromě toho připravoval středočeský pirátský program v oblasti dopravy, kterou má na starost. Nezapomíná ani na dalšího koníčka – moderování polabského rádia Patriot.**

**Láska k železnici se obvykle rodí už v dětství, ale u tebe to tak nebylo.**

Železnici jsem si skutečně oblíbil až s postupující profesní dráhou. Pocházím z Podkrkonoší, ale od dětství žiji v Nymburce. Naše město je se železnicí pevně spjaté, takže to dříve nebo později muselo přijít. Začínal jsem před dvanácti lety jako průvodčí a vlakvedoucí. Nyní pracuji jako dispečer v nákladní železniční dopravě. Mám sice víc času, ale bez vlaků úplně být nedokážu. U jedné společnosti provozující historické vlaky ve volném čase vařím v jídelním voze, to je úplně nový zážitek a zkušenost.

**Co tě na železnici baví? Je to romantika nebo ještě něco jiného?** 

Především se mi líbí ten obrovsky propracovaný systém, kdy se na jednu nebo dvě koleje vejdou mnohdy stovky vlaků s pevným jízdním řádem každý den. A do toho ještě projede spousta jiných, zdánlivě náhodných. Je to ohromné množství přepravených lidí a materiálu. S menšími náklady a ekologičtěji, než by to bylo po silnici. Ale zároveň mám rád i nostalgii spojenou s výletními vlaky složenými z historických lokomotiv a vozů.

**Středočeši ale nejezdí jen vlaky. Jak jsme na tom s celou dopravou ve Středočeském kraji?**

Doprava je v našem kraji stěžejní a také velmi palčivé téma. Máme hodně neřešených problémů. Některé jsou takzvaně velké – celokrajské, ale jiné se dotýkají jen konkrétních oblastí, například okresů. Proto také už delší dobu komunikuji s obyvateli jednotlivých částí našeho kraje, abych se dozvěděl, co je v dopravě nejvíce trápí. Piráti jsou tradičně otevření podnětům obyvatel celého kraje, nejen k tématu dopravy. Náš nejviditelnější, ale zdaleka ne jediný problém, je každodenní přesun lidí za prací do Prahy. K tomu se váže kapacita hromadné dopravy, integrace a návaznost dopravy, ale také stav silnic.

**Můžeš být konkrétnější? Jaké recepty mají Piráti pro středočeskou dopravu?**

Určitě chceme více provázat výstavbu, správu a údržbu všech komunikací s ostatními aktéry (ŘSD, energetici, plynaři). Chceme také konečně dotáhnout integraci dopravy v rámci celého kraje. Měli by v ní být zahrnuti opravdu všichni dopravci. Klíčové je mimo jiné rychlé navýšení kapacit parkovišť u hlavních železničních tahů, abychom přesunuli lidi z ucpaných silnic do vlaků. Budeme také podporovat modernizaci a rozvoj regionálních tratí. Jsme si plně vědomi, že do správného a zdravého dopravního mixu patří i bezmotorová doprava, především cyklistika. 
