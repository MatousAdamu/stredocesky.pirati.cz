---
category: blog
layout: post
date: 2020-09-23
#published: false
tags: rozhovor Mníšek_pod_Brdy školství senátní_volby Simona_Luftová
title: 'Občanská iniciativa proměnila vzdělávání a školu na Mníšku pod Brdy'
description: 'rozhovor, Mníšek pod Brdy, školství, senátní volby, Simona Luftová' 
author: Daniela Páterová 
authorId: 
image: 
---

**Jak to všechno začalo?**

Když jsem se před 12 lety s rodinou přistěhovala do Mníšku pod Brdy, netušila jsem, že se jednou budu podílet na jeho směřování. Postupem času jsem přišla na to, že pokud chci, aby se něco změnilo, budu muset přiložit ruku k dílu. Prvním krokem bylo prosazení vzniku jedné první třídy s moderním způsobem vzdělávání podle programu Začít spolu na naší základní škole. To nás,  rodiče, velmi spojilo a dalším krokem byla dlouhodobá podpora a pomoc při udržení a rozšíření tohoto programu a způsobu vzdělávání. To se podařilo, každý rok se v Mníšku otvírá 4 – 5 prvních tříd a 2 z toho jsou vždy Začít spolu. Čím dál tím víc však bylo zřejmé, že ty nejdůležitější změny se dějí na radnici, proto jsme se rozhodli vytvořit sdružení “Mníšek - město pro rodinu" a kandidovat ve volbách do městského zastupitelstva. Byli jsme úspěšní a já jsem byla na 4 roky (2014 – 2018) jmenována místostarostkou. 

**Co se sdružení “Mníšek - město pro rodinu” podařilo na radnici?**

Za největší úspěch považuji dokončení zkapacitnění základní školy – výstavbu tělocvičny a Pavilonu. Pavilon je skutečně nádherná budova, která především plní svou funkci – v budově jsou školní učebny, ale také družina, prostory pro volnočasové aktivity a sál, který využívá nejen škola, ale také veřejnost. Ještě zbývá zprovoznit kavárnu, která by zpříjemnila mnoho rodičům čekání na děti. Za další úspěšné projekty považuji vybudování dětských hřišť, parkourového hřiště a především vzestup kvality vzdělání na základní škole. V současné době se v roli zastupitelky věnuji oblasti vzdělávání, sportu a volného času v Mníšku pod Brdy. 

Jsem vděčná, že se Simona Luftová věnuje tématu vzdělávání a školství. Považuji obojí za zásadní při formování naší budoucnosti – pokud děti dostanou kvalitní, dostupné a moderní vzdělání 21. století, neustrnou na místě a vyrostou z nich sebevědomí lidé schopni pomocí kritického myšlení přispět k rozvoji společnosti. Má proto moji podporu a věřím, že pokud dostane příležitost, dokáže ji proměnit v úspěch.
