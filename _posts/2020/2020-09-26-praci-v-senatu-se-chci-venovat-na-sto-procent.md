---
category: blog
layout: post
date: 2020-09-26
#published: false
tags: rozhovor Příbram senátní_volby vzdělávání 
title: 'Simona Luftová: Práci v senátu se chci věnovat na sto procent'
description: 'rozhovor, Příbram, senátní volby, vzdělávání' 
author: mediální odbor 
#authorId: 
image: posts/2020/simona-luftova2.jpg
---

Ve volbách do Senátu parlamentu České republiky 2020 kandiduje Simona Luftová ve volebním obvodě č. 18 – Příbram jako kandidátka České pirátské strany.


**Simono, proč ses rozhodla kandidovat do Senátu?**

Možnost kandidovat do Senátu za volební obvod č. 18 vnímám jako příležitost osobně aktivně přispět a podílet se na změnách, které naše země v dnešní době potřebuje. Koronavirová krize zasáhla každého z nás a bude ještě mít zásadní dopad na naši ekonomiku, zaměstnanost, podnikatelské odvětví a běžný život mnoha lidí. Je důležité, aby v zemi nevládl legislativní chaos a zmatek, ale aby se tvořily kvalitní zákony, které pomohou naší zemi. K tomu je tady i Senát. Dále chci šířit osvětu o tom, jakou důležitou roli hraje Senát v českém politickém systému. Rozhodně se nejedná o místo, kam si jdou odpočinout zasloužilí politici. Pirátští kandidáti a kandidátky do Senátu jsou pracovití lidé s vizí, kteří opravdu chtějí věci měnit k lepšímu. Chci prosazovat zákony, které prospějí celé společnosti, ne jen určité skupině lidí. Ráda bych v Senátu viděla větší zastoupení žen, protože dle mého názoru ženy přinášejí do politiky jinou perspektivu a životní nadhled. V současné době je žen senátorek jen 18 %. 


**Jaké je tvoje hlavní volební téma?**

Mým hlavním tématem je reforma českého vzdělávacího systému. Jako učitelka a matka tří dětí vnímám jeho zásadní nedostatky, náš vzdělávací systém se v mnohém zasekl v minulém století a potřebuje nutně změnit a modernizovat, tak aby odpovídal požadavkům a potřebám současné doby.
Věřím, že kvalitní a moderní vzdělávání je jedním ze základních pilířů prosperující společnosti. Je důležité, aby každý člověk získal vzdělání, které mu umožní naplno rozvinout vlastní potenciál. Ministerstvo školství jedná velmi nekoncepčně, v době koronaviru neposkytuje školám a ředitelům potřebnou metodologickou podporu. V Senátu bych chtěla pracovat ve Výboru pro vzdělávání a vědu. 

**Proč je podle tebe Senát důležitý?**

Senát je pojistkou demokracie, protože je trvalou ústavní institucí a nemůže být rozpuštěn, na rozdíl od Poslanecké sněmovny. Bez Senátu nelze změnit ústavu či volební systém, a to jsou velmi důležité základní atributy demokracie. 
Například v Maďarsku Senát nemají, zde se podařilo využít ústavní většiny a změnit volební systém ve prospěch vládnoucí strany premiéra Orbána. Po neúspěších ve volbách do Senátu začíná dnes premiér Babiš prohlašovat, že Senát je zbytečný, což vnímám za nebezpečné. Senát má „větší klid“ na projednávání a korekci zákonů postoupené Poslaneckou sněmovnou. V průměru opraví každý čtvrtý návrh zákona, což není málo. V současné době je jeho role ještě důležitější, protože působí jako protipól vládnoucí koalici, což je dobře.

**Jak chceš Senát přiblížit lidem?**

Senátoři a senátorky jsou voleni přímo a to voliči z konkrétního senátního obvodu, který by Senátor měl dobře znát. Měl by chodit mezi lidi, naslouchat jim a vnímat problémy, které je pálí a pomoct jim hledat řešení. A to nejen před volbami, ale pod celou dobu trvání jejich mandátu. Proto mám v plánu zřídit mobilní senátorskou kancelář a postupně navštívit všechny obce a města ve volebním obvodě a pravidelně se scházet se s lidmi, kteří zde žijí, se starosty, podnikateli či zástupci veřejných a neziskových organizací. Je důležité zůstat otevřený a přístupný. Senátor má mimo jiné ústavní právo interpelovat místní zastupitelstva a vyjadřovat se ke konkrétnímu problému, což hodlám v případech, kdy to bude nutné a žádoucí, využívat. 

**Jak vnímáš svůj volební obvod 18?**

Můj volební obvod je opravdu rozsáhlý a rozmanitý, je zde 148 měst a menších obcí. Snažím se v rámci kampaně jich co nejvíce navštívit a poznat, co místní lidé řeší za problémy. Je toho celá řada, například nedostatek míst ve školkách, nedostupné bydlení pro mladé lidi, problémy se suchem, nedostatek kvalitních pracovních míst atd. Mnoho lidí z regionu musí denně dojíždět za prací do Prahy a menší obce dál od Prahy se vylidňují. Volební obvod je ale také velmi krásný, je zde rozmanitá příroda, Brdské lesy, Vltava a řada krásných přírodních lokalit. Jsem ráda, že je to můj domov a budu pro lidi v něm ráda pracovat. 
