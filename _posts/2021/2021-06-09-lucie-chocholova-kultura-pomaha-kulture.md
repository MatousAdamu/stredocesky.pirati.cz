---
category: blog
layout: post
date: 2021-06-09
#published: false
tags: 
   - kultura
   - krajská politika
title: 'Lucie Chocholová: Kultura pomáhá kultuře'
description: 'kultura, krajská politika'
author: Soňa Brunnerová
#authorId: stepan.drtina
image: posts/2021/2021-06-09-divadlo2.jpg
---

V pátek 11. června odstartuje akce s názvem *Středočeské kulturní léto* s mottem "Kultura pomáhá kultuře". Na různých místech středních Čech, na nádvořích, v zámeckých zahradách, nebo ve skanzenech lidové architektury, které spravují příspěvkové organizace kraje, se odehrají představení divadel, koncerty, filmové projekce a řada dalších kulturních událostí. 

* Podrobný program včetně možnosti zakoupení vstupenek on-line najdete na webu [stredoceskekulturnileto.cz](http://www.stredoceskekulturnileto.cz/).

Jelikož je právě živá kultura jednou z oblastí, kterou koronavirová pandemie ochromila na řadu měsíců, bylo plánování letošního ročníku vedeno myšlenkou *Kultura pomáhá kultuře*. Kromě pestrého programu lidem nabídne atraktivní spojení kultury a netradičního prostředí. Projekt si klade za cíl zároveň podpořit cestovní ruch, který byl pandemií také citelně zasažen.

> "Jednou z hlavních myšlenek při přípravě tohoto projektu bylo dosažení multiplikačního efektu. Proto je formát Středočeského kulturního léta navržen tak, že propojuje divadla, nezávislé umělce s příspěvkovými organizacemi v různých částech kraje. Díky tomu pomáháme jedním projektem třem segmentům zároveň - živé kultuře, kulturním institucím a cestovnímu ruchu," uvedla k projektu předsedkyně Výboru pro památkovou péči, kulturu a cestovní ruch Lucie Cirkva Chocholová.

### Kulturní léto od června do září na 20 místech
Středočeské kulturní léto 2021 zahájí jazzový koncert na nádvoří zámku Vlašim, posledním představením budou 25. září ukázky z inscenace Loupežník a rozhovor s jejím režisérem Tomášem Töpferem v Památníku Karla Čapka ve Staré Huti u Dobříše. Tím se v zahradě na Strži uzavře pětidílný cyklus nazvaný „Jak vzniká divadelní hra“, během kterého herci a tvůrci ze Švandova divadla na Smíchově představí vybrané hry Karla Čapka a budou si o nich povídat s diváky. 

K největším lákadlům patří koncerty Dana Bárty, Laca Décziho nebo Ondřeje Havelky. Nebude chybět ani vážná hudba, dechovka, muzikál nebo komedie v podání středočeských a pražských divadel.

Kulturou nabité léto ve středních Čechách doprovodí kampaň *Rozehrajte to s námi*, kterou zpracovala Středočeská centrála cestovního ruchu (SCCR). Na oficiálním webu Středočeského kulturního léta najdete i tipy na výlety v lokalitách, kde se kulturní události konají. Událost se objeví i na sociálních sítích Středočeského kraje a SCCR. 

* Celou řadu tipů pro výlety do jednotlivých příspěvkových organizací Středočeského kraje jsme přinesli v [předchozím článku](https://stredocesky.pirati.cz/aktuality/kulturni-objekty-ve-strednich-cechach-se-otevrely.html). Nabídka je opravdu pestrá.
 
### Přichází další rozvolnění. Jaká jsou pravidla pro kulturní akce?

Od **8. června** se může kulturních akcí účastnit více diváků, konkrétně 2000 venku a 1000 uvnitř. 

Stále platí, že musíte prokázat bezinfekčnost, nicméně nově to jde také samotesty nebo čestným prohlášením. Bezinfekčnost můžete prokázat také potvrzením o prodělání nemoci v posledním půl roce a také uplynutím nejméně 22 dnů od první dávky vakcíny.

Od pondělí **14. června** bude venkovní kapacita bez omezení, vnitřní prostory a sály budou moci být zaplněny jen z 50 % celkové kapacity. Diváci uvnitř budou muset sedět. 

Pro venkovní akce bude možné prodávat i vstupenky na stání s tím, že na každého návštěvníka akce musí vyjít prostor 4 metry čtvereční.

K dalšímu navýšení kapacity by mělo podle aktuálních informací dojít **1. července**.
