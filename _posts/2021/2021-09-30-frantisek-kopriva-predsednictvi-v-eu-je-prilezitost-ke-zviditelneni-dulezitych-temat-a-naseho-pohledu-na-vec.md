---
category: blog
layout: post
date: 2021-09-30
published: false
tags: 
  - volby
  - rozhovor
  - poslanecká sněmovna
  - zahraniční politika
  - rovné šance
title: 'František Kopřiva: Předsednictví v EU je příležitost ke zviditelnění důležitých témat a našeho pohledu na věc!'
description: 'volby, rozhovor, poslanecká sněmovna, zahraniční politika, rovné šance'
author: Mediální odbor
#authorId: antonin.schejbal
image: posts/2021/2021-09-30-kopriva.jpg
---

**František Kopřiva** je na [3. místě naší kandidátky do Poslanecké sněmovny](https://www.piratiastarostove.cz/kandidati/frantisek-kopriva/). Je mu 25 let. Už v roce 2017 se stal jedním z nejmladších poslanců. Působí jako místopředseda výboru pro evropské záležitosti. Snaží se motivovat svoji generaci k tomu, aby se o politiku zajímala a mohla ovlivnit veřejné mínění. Je pro něj velice důležitá svoboda, i proto by se chtěl nadále věnovat lidskoprávním tématům. Také se stal držitelem titulu Genderman roku 2020. V následujícím volebním období se chce soustředit na hladký průběh českého předsednictví v Radě EU i na rozumné investování peněz z evropských fondů. Role České republiky v Evropě je pro něj stěžejní.

### **Co tě motivovalo znovu kandidovat v letošních volbách do poslanecké sněmovny?**
> Poslancování není zrovna nejvděčnější práce. Navíc docela stresující a člověk musí obětovat dost osobního času. Na druhou stranu mám příležitost pracovat se skvělými kolegy, potkávat zajímavé lidi a i po 7 letech u Pirátů mi prosazování našeho programu dává smysl. 

### **Jaká témata bys jako poslanec prosazoval?**
> Chci navázat na svou dosavadní práci. Na výboru pro evropské záležitosti se budou projednávat tisky, navazující na ty, jejichž jsem byl v uplynulých 4 letech zpravodajem, takže zde bych určitě zúročil své zkušenosti. Příští rok čeká Česko předsednictví v Radě EU, bude se upřesňovat Green Deal, chceme efektivně investovat 180 miliard z Fondu obnovy do modernizace české ekonomiky a přípravy na klimatickou změnu atd. Kromě toho se chci nadále věnovat ochraně soukromí a ochraně lidských práv v Česku i ve světě. Samozřejmě, pokud budu zvolen, předložím znovu manželství pro všechny. 

### **Jaké je tvoje životní motto?**
> Nemám jedno životní motto. Ale od dětství mě fascinuje velikost a komplexita vesmíru. Člověka to naučí pokoře a podněcuje to hledání nových obzorů. Takže řada mých oblíbených citátů a myšlenek pochází z různých knížek a přednášek o astronomii. 

### **Které body z koaličního programu ti jsou nejbližší?**
> Ty, na jejichž zpracování jsem se podílel, tedy bodů týkajících se [Evropské unie, zahraniční politiky](https://www.piratiastarostove.cz/program/resort/eu-zahranici-obrana/) a [lidských práv](https://www.piratiastarostove.cz/program/rovnopravne-snatky/).

### **V roce 2017 ses stal jedním z nejmladších poslanců. Co považuješ za svůj největší úspěch ve své dosavadní poslanecké kariéře**
> Na výboru pro evropské záležitosti jsem byl zpravodajem, tedy navrhoval stanoviska za celou sněmovnu, asi 50 dokumentů unijní legislativy. Sice to většinou není hlavní zprávou dne, ale plníme tím naši programovou tezi, že Česko se má aktivně a sebevědomě podílet na rozhodování v EU a být konstruktivním partnerem pro řešení společných problémů. Prosadil jsem také několik usnesení přímo na plénu sněmovny. Vyzvali jsme úspěšně vládu, aby podpořila evropský Plán obnovy po pandemii, sněmovna schválila usnesení na podporu Bělorusů pronásledovaných ze strany Lukašenkova režimu nebo jsme vyzvali vládu, aby během pandemie umožnila setkávání rodin. 

### **Jak by ses chtěl zapojit do předsednictvím v EU, které nás čeká brzy. Co to dá nám jako zemi?**
> Na [předsednictví České republiky v Radě EU](https://www.piratiastarostove.cz/program/uspesne-predsednictvi-v-rade-eu/) se naše koaliční pracovní skupina připravuje už přes rok. Předsednická země je zodpovědná za vedení vyjednávání mezi 27 státy, navrhování kompromisů a určování priorit. Pro Česko je to příležitost jednak zvednout témata důležitá pro české občany, regiony i firmy a dát silnější hlas našemu pohledu na věc. A jednak je to šance posunout kupředu řešení společných výzev, jako je přechod k [modernímu a udržitelnému hospodářství](https://www.piratiastarostove.cz/program/prumysl-pripraveny-na-zmeny/), rozvoj regionů, [digitalizace](https://www.piratiastarostove.cz/neninamtoukradeny/#digitalizace), robotizace, [ochrana práv a soukromí občanů](https://www.piratiastarostove.cz/program/duslednejsi-ochrana-osobnich-udaju-a-soukromi/), příprava na [klimatickou změnu](https://www.piratiastarostove.cz/program/globalni-spoluprace-v-ochrane-klimatu/), bezpečnost či připravenost na krize (jak nám ukázala pandemie). Bohužel Babišova vláda přípravy na předsednictví podceňuje, takže nám hrozí zase ostuda. 

### **Co podle tvého názoru přinese rovné manželství do naší společnosti? Jak na něj bude reagovat?**
> Je to zákon, který nikoho neomezí a naopak spoustě lidem pomůže. Ve 29 zemích už [manželství pro všechny](https://www.piratiastarostove.cz/neninamtoukradeny/#manzelstvi-pro-vsechny) funguje. Jediné, co se tam změnilo, je, že páry stejného pohlaví mají stejná práva a povinnosti. Jejich rodiny včetně jejich dětí už ale nejsou občany druhé kategorie. Odpůrci straší tím, že by to nějak poškodilo rodinu jako tradiční instituci. Ovšem je tomu právě naopak - manželství pro všechny zajistí stejnou ochranu státu všem rodinám bez rozdílu. S mou přítelkyní taky chceme, aby všechny páry měly stejnou možnost se vzít, jako máme my. 

### **Jaká lidskoprávní témata tě kromě rovného manželství zajímají. Dostal jsi mj. cenu Genderman roku 2020**
> Určitě bych rád pokračoval v odbourávání umělých bariér ve společnosti. Ať už jde o [rovné příležitosti žen a mužů](https://www.piratiastarostove.cz/program/trh-prace-ktery-jde-naproti-lidem-i-trendum/), přístup ke vzdělání a bydlení nebo [ochrana soukromí na internetu](https://www.piratiastarostove.cz/program/dusledna-obrana-v-kyberprostoru/). A samozřejmě podpora lidských práv ve světě, protože před nespravedlností nesmíme zavírat oči, ať už se děje kdekoliv. 
