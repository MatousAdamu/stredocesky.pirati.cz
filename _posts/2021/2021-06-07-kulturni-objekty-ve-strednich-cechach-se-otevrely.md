---
category: blog
layout: post
date: 2021-06-07
#published: false
tags: 
   - kultura
   - krajská politika
title: 'Kulturní objekty ve středních Čechách se otevřely'
description: 'kultura, krajská politika'
author: Soňa Brunnerová
#authorId: stepan.drtina
image: posts/2021/2021-06-07-kultura.JPG
---

Kulturní instituce Středočeského kraje se otevírají a jednotlivá pravidla se pomalu rozvolňují. Tady je aktuální přehled otevřených institucí, které zřizuje Středočeský kraj.

## Co dodržovat?

* Uvnitř všech institucí je potřeba nosit respirátor a dezinfikovat si ruce.
* V prostoru galerií i muzeí je stále omezena kapacita maximálního počtu návštěvníků ve skupině, proto je vhodná rezervace předem
* Využívejte on-line nákupu vstupenek.

## Vzhůru na výlet!
Ve všech koutech středních Čech je celá řada kulturních institucí, které jsou příspěvkovými organizacemi Středočeského kraje. Nabízíme vám poměrně rozsáhlý přehled, co je otevřeno, případně, co se v nejbližší době chystá.

### Kutnohorsko

Navštívit můžete Galerii Středočeského kraje (GASK) v Kutné Hoře. Od  18. června bude GASK během pátků otevřena až do 21 hodin. Vstupné vás tento den vyjde jen na 1 Kč. Přístupný je aktuálně celý objekt GASK a je možné naplnit jen z 25 % z celkové kapacity.

V Kutné Hoře je otevřeno také České muzeum stříbra i s důlní štolou. Aktuálně se na prohlídku dostane maximálně 8 lidí ve skupině. Mj. můžete zajít na výstavu *Černé řemeslo: Kováři a zámečníci na Kutnohorsku*, a také na expozici *Obrazy české krajiny* od malíře Jana Antonína Venuta v Tylově domě.

### Kolínsko
Regionální muzeum v Kolíně na webu informuje, se v něm od června konají prohlídky kolínského chrámu sv. Bartoloměje, zvonice a kostnice. V kolínském muzeu můžete zajít na několik výstav. Jedna je o sladkostech z Kolínska, další se jmenuje *Umění ve službách reklamy*, zabývá se tématem užité grafiky na Kolínsku. Pokud se zajímáte o entomologii, oceníte výstavu *Vážky*, na které je prezentována většina druhů vážek vyskytujících se na území Kolínska.

### Blízké okolí Prahy

Muzeum Středočeského kraje v Roztokách u Prahy je otevřeno včetně zámku, kde můžete navštívit např. prohlídkový okruh s názvem *Život v letovisku aneb jak se jezdilo do Roztok na letní byt*.

Na spoustu výstav a akcí láká také Regionální muzeum v Jílovém u Prahy. Od soboty 5. června se otevírají štoly sv. Antonína Paduánského, sv. Josefa a štola Halíře. Výstavu *Doba zlaté slávy*, která se věnuje životě v krajině Dolního Posázaví za vlády Karla IV., doplní několik zajímavých přednášek a vycházek. 5. června bude zahájena také nová výstava Filmové Jílové.

Otevřeno má i Oblastní muzeum Praha-východ v Brandýse nad Labem včetně jeho poboček: Památník Josefa Lady v Hrusicích, Památník národního útlaku a odboje v Panenských Břežanech, Brandýská katovna a také Zřícenina hradu Jenštejn. 

Na jenštejnsou hradní věž se sice nedostanete, můžete navštívit muzeum léčitele Jana Mikoláška, jehož příběhem se inspiroval oceňovaný film Šarlatán.


### Berounsko
Na Berounsku kromě oblíbeného hradu Karlštejn můžete zavítat i do všech poboček Muzea Českého krasu: Jenštejnský dům, Geopark Barrandien a Horní brána v Berouně, Muzeum Hořovicka v Hořovicích a Městské muzeum v Žebráku.

V sobotu 19. června můžete zajít na *Geologickou exkurzi se sběrem zkamenělin* v Koněprusích, anebo zažít *Den s geologem v Geoparku Barrandien* o týden později. Čeká vás rýžování českých granátů, rozklepávání krystalů, ukázky zkamenělin a další aktivity ve venkovní expozici muzea.


### Kladensko
Již konce května jsou umožněny skupinové prohlídky v budovách spadajících pod Sládečkovo Vlastivědné muzeum v Kladně, tedy Skanzen Mayrau a Hradiště Budeč. Pokud máte rádi módu první republiky, neměla by vám utéct připravovaná výstava, která bude otevřena 2. července. Do 21. června můžete vidět putovní expozici *Svět kostiček*.

Na prohlídku Sládečkova muzea může přijít skupina do 10 osob, která se nemusí prokazovat testováním nebo očkováním.


### Českobrodsko a Kouřimsko

Podlipanské muzeum v Českém Brodě má stálou expozici o dějinách Českého Brodu. Až do konce srpna můžete navštívit výstavu *Zábava i politika z dějin českého plakátu*.

Muzeum Kouřimska v Kouřimi nabízí stálé expozice *Středověká Kouřim a Kouřimsko* a *Historická Kouřim a kouřimský kraj*. Také můžete zajít na prohlídku chrámu sv. Štěpána a zvonice.

### Mělnicko
Regionální muzeum Mělník si připravilo [přehled akcí na letošní léto](https://www.muzeum-melnik.cz/e_download.php?file=data/multipage/editor/editor-1-8-cs_2.pdf&original=L%C3%A9to%20v%20muzeu%202021.pdf). Výstava *Hrajeme si 120* je otevřena s výjimkou pondělí mezi 9. až 17. hodinou. Mj. jsou otevřena skalní obydlí ve Lhotce u Mělníka. 

### Mladoboleslavsko
Také pracoviště Muzea Mladoboleslavska: Mladoboleslavský hrad, Muzeum Podbezdězí, Muzeum Benátecka, Letecké muzeum Metoděje Vlacha a barokní Fara Dolní Krupá jsou otevřena pro veřejnost.

Pracovníci Fary Dolní Krupá připravili *výstavu věnovanou zaniklým obcím v okolí Ralska*, také upravili a vybavili prostory v přízemí fary – původní farní kancelář a archiv, kuchyň a byt farské hospodyně a také bývalou černou kuchyni a spíž.

### Polabí
Už od května je otevřeno také Polabské národopisné muzeum Přerov nad Labem, kde až do konce října můžete navštívit výstavu, která se věnuje pivovarnictví a jeho historii. V Polabském muzeum Poděbrady se koná výstava *Z historie železnice Polabí*. Navštívit můžete i Muzeum Bedřicha Hrozného v Lysé nad Labem a Památník krále Jiřího z Poděbrad. 


### Podblanicko
Na výlet se můžete vydat i do Muzea Podblanicka, pod který spadá Zámek Růžkovy Lhotice, zámek Vlašim. V pátek 11. června se tu uskuteční akce *XVII. zámecká muzejní noc* v rámci akce Středočeské kulturní léto.

### Dobříšsko
Památník Karla Čapka je otevřen od úterý do neděle mezi 9. a 17. hodinou. V sobotu 12. června se tu uskuteční rovnou [tři kulturní akce](https://www.capek-karel-pamatnik.cz/2021/d-14528/p1=1352). Jedna je věnována 70. výročí vzniku rádia Svobodná Evropa, další je věnována tématu umělé inteligence. Má název *AI: Když robot píše hru*. "Pod širým nebem promítneme záznam online premiéry první české divadelní hry, jejíž dialogy vygenerovala umělá inteligence," stojí v popisku akce. Následuje ještě *Muzejní noc*, která nabízí zážitek jedinečné atmosféry domu a zahrady po soumraku. V památníku se můžete zdržet do 22. hodiny.


### Příbramsko
Od začátku června jsou otevřené všechny trasy Hornického muzea v Příbrami. Prohlídky jsou kapacitně omezeny na maximálně 9 návštěvníků ve skupině. Pod Hornické muzeum patří Hornický skanzen Březové hory, Památník Vojna Lešetice, Muzeum Špýchar Prostřední Lhota, Muzeum zlata Nový Knín a také Skanzen Vysoký Chlumec. V posledním jmenovaném se v rámci projektu Středočeské kulturní léto odehrají tři divadelní představení pod širým nebem. 26. 6. se můžete těšit na představení *Sáňky se zvonci*, 19. 8. na *Sen noci svatojánské* a 25. 8. na *Vinnetoua*.

Přístupný je také Památník Antonína Dvořáka ve Vysoké u Příbrami. Nelahozeveský rodák oslaví v září 180. jubileum od svého narození. V zámeckém parku památníku se v rámci projektu Středočeské kulturní léto uskuteční dva hudební projekty pod širým nebem. 16. července se můžete těšit na projekt *Harlekin* s vynikajícím klarinetistou Karlem Dohnalem, dne 6. srpna na koncert houslistky Moniky Urbanové a harfistky Hedviky Mousa Bacha - Dua Beautiful Strings.

### Rakovnicko
Na Rakovnicku se nachází rovnou několik kulturních institucí zřizované Středočeským krajem. V Muzeu T.G.M. Rakovník 18. června startuje interaktivní putovní výstava *Svět středověkých her*. "Tato výstava představuje bližší představu o tom, jakým hrám naši předkové holdovali a jak moc se tyto hry lišily od her, jimiž zaháníme dlouhou chvíli dnes," uvádí muzeum T.G.M.

Navštívit můžete také Vlastivědné muzeum Jesenice, Památník Joachima Barranda Skryje, Muzeum Nové Strašecí i Muzeum T. G. Masaryka v Lánech.


### [Mapa s přehledem kulturních institucí ve středních Čechách.](http://muzeum-beroun.cz/wp-content/nahrane/2020-07-mapa-kam-za-kulturou.pdf)
