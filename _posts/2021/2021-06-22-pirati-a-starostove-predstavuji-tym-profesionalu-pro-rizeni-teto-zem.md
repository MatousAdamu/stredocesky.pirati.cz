---
category: blog
layout: post
date: 2021-06-22
#published: false
tags: 
   - tisková zpráva
title: 'Piráti a Starostové představují tým profesionálů pro řízení této země'
description: 'tisková zpráva'
author: Mediální odbor
#authorId: lucie.chocholova
image: posts/2021/2021-06-22-team.jpg
---

*Praha, 22. června 2021* - **Koalice Pirátů a Starostů oficiálně schválila své kandidáty i kandidátky do případného vládního týmu. Nominace byly dnes stvrzeny demokratickými procesy Pirátů a Starostů a následně přijaty koaliční radou. Jde o více než čtyři desítky odborníků z nejrůznějších oblastí, kteří tvoří profesionální tým pro správu této země. Jejich výběr probíhal v obou koaličních stranách řadu měsíců, během nichž byly ověřovány kompetence i zkušenosti kandidátů. Klíčové vždy bylo, aby měli nominanti co nabídnout českým občanům a dokázali se účinně zasazovat o rozvoj země, daných resortů a plnění programových vizí koalice.**

> „Demokratickým procesem jsem zvolili partu nejlepších expertů pro řízení této země, kteří hodlají realizovat náš koaliční program a kteří dokáží naší zemi dostat z hluboké zdravotní, ekonomické a sociální krize. Této zemi zoufale chybí kvalitní experti, kteří by ji dokázali posunout kupředu a  vrátili lidem perspektivní budoucnost, kterou si každý jednotlivý občan zaslouží. Věřím, že my tyto odborníky, kteří navíc vedou či působí v našich expertních týmech, máme. Koaličních nominantů je přes čtyři desítky a z jejich řad by neměli vzejít v případě volebního úspěchu jen případní ministři, ale například i náměstci či odborní poradci jednotlivých sekcí resortů a podobně, pokud v budoucnu naše koalice daný resort bude řídit. Nelze opakovat chyby současné vládní garnitury, která střídá své představitele jak na běžícím páse, chybí ji experti s dobrým zázemím, kteří by s ní chtěli být ještě spojováni, a která zcela selhává v řízení naší země. Piráti a Starostové chtějí být pro voliče navíc maximálně čitelní, i proto občanům ještě před volbami představujeme náš tým, který vrátí zemi budoucnost,“ uvedl předseda Pirátů a kandidát na premiéra za koalici Ivan Bartoš a zároveň dodal, že vládní tým se bude v příštích měsících dále rozrůstat.

> „Všichni naši nominanti ve vládním týmu jsou pro občany zárukou poctivého vedení naší země. Jsou to osobnosti, které se již osvědčily, a je za nimi vidět nespočet výsledků kvalitně odvedené práce. Přestože mají nepřeberné množství zkušeností, nepostrádají energii a zápal, které jsou pro změnu ve směřování České republiky naprosto nezbytné. V představeném týmu odborníků jsou nejen lidé, kteří dokázali pozvednout své obce, kraje, pracovití poslanci i zkušení senátoři, ale také lidé s dlouholetými zkušenostmi z podnikatelské i veřejné sféry. A pokud nám voliči dají důvěru, bude právě tento tým připraven společně vynaložit maximální úsilí, abychom prosadili programové vize a naši zemi skutečně posunuli do 21. století. Jsme schopný národ a lidé v této zemi si zaslouží, aby nás konečně vedli opravdoví odborníci,” doplnil předseda Starostů Vít Rakušan.

[**Kompletní abecední seznam kandidátů i kandidátek za koalici Pirátů a Starostů dle resortů**](https://a.pirati.cz/stredocesky/files/Vladni_tym_Pirati_a_Starostove.pdf) ve formátu PDF.
