---
category: blog
layout: post
date: 2021-11-29
#published: false
tags: 
  - kultura
  - krajská politika
title: 'Lucie Cirkva Chocholová: Středočeský kraj zakoupí Hrabalovu chatu v Kersku!'
description: 'kultura, krajská politika'
author: Mediální odbor
authorId: lucie.chocholova
image: posts/2021/2021-11-29-lucie.jpg
---

Zastupitelstvo kraje na svém listopadovém jednání rozhodlo o zakoupení Hrabalovy chaty v Kersku. Když se v létě objevila na realitních serverech nabídka na prodej Hrabalovy chaty za necelých 12 milionů korun, vzbudila okamžitý zájem široké veřejnosti. 

Hrabal Kersko důvěrně znal ze svého mládí a měl k tomuto místu hluboký vztah. Tato nemovitost je spojená s jeho životem od roku 1965. Sloužila mu jako spisovatelská dílna více než 30 let. Napsal zde například román Obsluhoval jsem anglického krále, Postřižiny, Městečko, kde se zastavil čas, Něžný barbar nebo Příliš hlučná samota. Vzniklo zde také dílo Slavnosti sněženek, které je s Kerskem neodmyslitelně spjato zejména díky filmovému zpracování Jiřího Menzela. 

{% asset 'https://a.pirati.cz/stredocesky/img/posts/2021/2021-11-29-knihy.jpg' alt='knihovna' %}

I když to zní jako fráze, Hrabal skutečně patřil k velikánům české literatury, jeho dílo bylo přeloženo do více než 28 jazyků a obdržel za něj mnoho ocenění, např. francouzské vyznamenání Rytíř umění a písemnictví. Můžeme tak zcela bez přehánění konstatovat, že chata v Kersku je místem zásadního kulturně-historického odkazu významné osobnosti naší kultury 20. století. 

> "Jsem moc ráda, že se zastupitelstvo rozhodlo koupi nemovitosti podpořit. Skutečnou hodnotu kulturně-historického významu si vždy nejvíce uvědomíme, když o tyto hodnoty trvale přijdeme. To však není tento případ," vyjádřila spokojenost s rozhodnutím zastupitelstva naše předsedkyně Výboru pro památkovou péči, kulturu a cestovní ruch [Lucie Cirkva Chocholová](https://stredocesky.pirati.cz/lide/lucie-chocholova/).

Po několika jednáních se povedlo s majitelem nemovitosti nalézt kompromisní dohodu na částce 9,9 milionů korun. Chata tak může přejít do správy Polabského muzea, které má mezi svými zaměstnanci odborníky na Hrabalův život a tvorbu a také množství předmětů osobního charakteru, z nichž některé pochází přímo ze spisovatelovy chaty. V areálu chaty vznikne expozice připomínající život a dílo autora a také prostor vhodný pro vzdělávací aktivity, rezidenční pobyty a návštěvnické zázemí. Počítá se také s využitím rozšířené reality. Za účelem přípravy expozice a dalšího využití objektu uzavřel Středočeský kraj memorandum s Ministerstvem kultury. Ministerstvo k vykonání těchto aktivit pověřilo svojí příspěvkovou organizaci Památník národního písemnictví.

> "Zachování Hrabalovy chaty a její plánované otevření veřejnosti je skvělým krokem Středočeského kraje. Bohumil Hrabal svým dílem dalece přesahuje hranice kraje a v mnoha svých dílech i České Republiky. Otevření expozice o životě a díle tohoto velikána přímo v jeho chatě v prostoru Kerského lesa na Nymbursku přispěje k rozvoji turistiky a cestovního ruchu v této oblasti," pochvaluje si tento krok nyburský rodák a krajský zastupitel za Piráty [Petr Procházka](https://stredocesky.pirati.cz/lide/petr-prochazka/).

{% asset 'https://a.pirati.cz/stredocesky/img/posts/2021/2021-11-29-petr.jpg' alt='Petr Procházka' %}Petr Procházka s historikem Polabského muzea, krajským zastupitelem a místopředsedou Výboru pro památkovou péči, kulturu a cestovní ruch PhDr. Pavlem Fojtíkem na zasedání zastupitelstva.

Návštěvníkům bude chata přístupná již během příštího roku v rámci tradiční akce Hrabalovo Kersko. Finální podobu pro komplexní využití plánovaného programu bude mít objekt v roce 2024.
