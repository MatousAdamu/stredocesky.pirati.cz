---
category: blog
layout: post
date: 2021-10-22
#published: false
tags: 
  - kultura
  - krajská politika
title: 'Zveme vás na Den Středočeského kraje se spoustou akcí'
description: 'kultura, krajská politika'
author: Soňa Brunnerová
#authorId: stepan.drtina
image: posts/2021/2021-10-22-lucie.jpg
---

Ve čtvrtek 28. října nebude ve středních Čechách prostor na nudu. Na území celého Středočeského kraje se uskuteční spousta zajímavých akcí, které stojí za návštěvu. Řada muzeí a galerií, které jsou příspěvkovými organizacemi Středočeského kraje, bude mít symbolické vstupné 1 Kč a některé zcela volný vstup. Na co se můžete těšit v jednotlivých okresech?

> "28. října oslavujeme vyhlášení samostatného československého státu. Kromě toho se také koná Den Středočeského kraje. Ač se můžeme o smyslu takové tradice dohadovat, pravdou je, že kulturní organizace ho vnímají již jako tradiční akci. Takže pokud plánujete co o nadcházejícím volnu, zde určitě najdete inspiraci," připomněla Lucie Cirkva Chocholová, naše předsedkyně krajského Výboru pro památkovou péči, kulturu a cestovní ruch.

## Blízké okolí Prahy
V okresech Praha-východ a Praha-západ najdete taky spoustu možností, jak se zabavit.

**Středočeské muzeum v Roztokách u Prahy** si připravilo rozlučku se sezónou [Ateliéru Zdenky Braunerové](https://www.muzeum-roztoky.cz/lokace/2-atelier-malirky-zdenky-braunerove) a speciální komentované prohlídky, které budou zdarma.

Do Dne Středočeského kraje se zapojilo také **[Oblastní muzeum Praha východ](https://muzeumbrandys.cz)** a vstupné na všechny pořádané akce v jednotlivých pobočkách vyjdou na 1 Kč. Pod toto muzeum spadá mj. **Památník národního útlaku a odboje v Panenských Břežanech**, kde budou otevřeny oba turistické okruhy. 

V **Památníku Josefa Lady** v Hrusicích jsou na čtvrtek nachystány prohlídky v kostýmech Josefa Švejka a npor. Lukáše spolu s malým občerstvením pro návštěvníky. Na **hradě Jenštejn** můžete s dětmi navštívit tvořivou dílničku, kde bude k dispozici lektor.

**Regionální muzeum Jílové u Prahy** se do Dne Středočeského kraje zapojilo slavnostním zahájením výstavy [Když pampelišky nekvetly](http://www.muzeumjilove.cz/vystavy-a-akce/kdyz-pampelisky-nekvetly/) k 80. výročí vystěhování obcí na Benešovsku a Sedlčansku. Začíná se v 10 h, závěr setkání je plánován na 12.30 h.


## Kutnohorsko a Kolínsko

**Galerie Středočeského kraje** vyvěsí státní vlajku a za symbolický vstup zpřístupní [stálou expozici Stavy mysli / Za obrazem - obměny a intervence](https://www.gask.cz/cs/vystavy/stavy-mysli-za-obrazem-obmeny-a-intervence) a vizuální dětské herny.

V **[Českém muzeu stříbra v Kutné Hoře](https://www.cms-kh.cz/vystavy)** si za symbolickou 1 Kč můžete prohlédnout veškeré aktuální výstavy a stálé expozice. Mimo jiné se tady uskuteční i několik komentovaných prohlídek s autory výstav.

Komentovaná prohlídka výstavy *Cukrář umělcem - Život a dílo F. V. Netáhlíka* od 10 hodin, která proběhne v **[Muzeu Kouřimska v Kouřimi](http://www.muzeumkourimska.cz/pro-navstevniky/akce/)**. Symbolické vstupné platí také do kouřimského **Muzea lidových staveb** a na **prohlídky kostela Sv. Štěpána**, které začínají v 11, 13, 14, 15 a 16 h.

Přímo v **[Regionálním muzeu](http://www.muzeumkolin.cz/pro-navstevniky/akce/)** v Kolíně můžete absolvovat komentovanou prohlídku výstavy *Sladkosti na Kolínsku*. 
							

## Polabí - Nymbursko, Poděbradsko
Také všechny expozice spadající pod **Polabské muzeum** mají vstupné za 1 Kč. Můžete se vydat přímo do **Poděbrad**, kde jsou momentálně otevřeny dvě výstavy (klasická a interaktivní), týkající se tvorby výtvarníka *Karla Svolinského*, který má letos 125. výročí svého narození. Svými ilustracemi, grafikami a typografickými úpravami významně ovlivnil kvalitu české krásné knihy. Další expozice nese název *Z historie železnice Polabí*, která dokumentuje rozvoj tamního železničního dopravního uzlu.

Do **Polabského národopisného muzea v Přerově nad Labem** zamiřte, pokud vás zajímá historie modrotisku a pivovarnictví, které končí na konci října. Výstava *[Blažená zem, kde se pivo vaří](https://www.polabskemuzeum.cz/event/blazena-zem-kde-se-pivo-vari)* představí fenomén pivovarnictví v širších kulturně historických souvislostech. Zasvěcuje návštěvníky do tajů vzniku piva jako prastarého nápoje. Nastiňuje vývoj výrobních postupů od pravěku přes starověk a středověk až do začátku 20. století. Další "pivařská" výstava se týká [pivovarnictví na Nymbursku v minulých časech](https://www.polabskemuzeum.cz/event/pivo-a-pivovarnictvi-na-nymbursku-v-minulych-casech). Výstava *[Kouzlo modrotisku](https://www.polabskemuzeum.cz/event/kouzlo-modrotisku)* se věnuje především historii této techniky a ukazuje odkud a ve které době se modrotisk dostal do Evropy a jak se tu uplatnil.



## Berounsko
[Den Středočeského kraje proběhne také v Muzeu Českého krasu](http://muzeum-beroun.cz/09/2021/den-stredoceskeho-kraje-8/) v Berouně a také na jeho pobočce v Hořovicích. Využít můžete také vstup do všech objektů (Jenštejnský dům, Geopark Barrandien, Horní brána, Muzeum Hořovicka) a na všechny akce za 1 Kč.

**Muzeum Hořovicka** chystá od 13 h hudební vystoupení žáků místní ZUŠ Josefa Slavíka z akordeonové třídy Mgr. Šlossarové v rámci výstavy Harmoniky Kebrdle-Delicia v muzejní expozici na Starém zámku v Hořovicích.			

**Muzeum Českého krasu v Berouně** na 28. října chystá rovnou *dvě komentované procházky po městě*. Od 10 h začne první, která je  určena dětem a zaměří se na berounská strašidla a pověsti. Ve 14 hodin odstartuje druhá a bude o pamětihodnostech, legendách a zajímavostech z dějin města. Mezi 9. a 16. h proběhne ve venkovním Geoparku Barrandien *Den s muzejními geology*. Těšit se můžete na rýžování českých granátů, rozklepávání krystalů, ukázky zkamenělin regionu a zajímavých hornin a další aktivity s muzejními geology, které proběhnou ve venkovní expozici muzea.		
								

## Rakovnicko
V **[Muzeu T. G. Masaryka v Lánech](https://www.muzeumtgm.cz/muzeum-tg-masaryka-v-lanech/)** propukne šachová simultánní partie, což je tradiční akce, která se již léta koná dne 28. října. Součástí slavnostního dne je také pietní akt u hrobu T. G. Masaryka. Šachové partie se každoročně účastní významné osobnosti z  oblasti bussinesu, sportu a kultury.

V **[Rabasově galerii Rakovník](http://www.rabasgallery.cz/)** bude 28. října volný vstup na výstavy *[Pars pro toto](https://rakovnicky.denik.cz/kultura_region/rakovnik-vystava-vernisaz-rabasova-galerie-pars-pro-toto-20211022.html)* v Nové síni pod Vysokou bránou, *Vendula Císařovská a Petr Císařovský* ve Vysoké ulici 232 a *Amfora*, kterou najdete na radnici. 

## Mělnicko
**[Regionální muzeum v Mělníce](https://www.muzeum-melnik.cz/akce-a-vystavy/den-stredoceskeho-kraje-945_609cs.html)** si připravilo bohatý program a již v 9 h otevírá svoji soutěžní Popletenou expozici na výstavě historických kočárků a houpadel. V 10 h propukne interaktivní program *Jedu v jedu* ve velkém sále, kde se dozvíte, na co si dát v přírodě pozor.

Ve 14.30 si můžete poslechnout komentář k výstavě *Vše pro archeologii - Platí to i dnes?*, kde se dozvíte něco o tomto oboru a o nejzajímavějších archeologických výzkumů mělnického muzea. Od 16 hodin v kostele vedle muzea můžete navštívit koncert mělnického pěveckého souboru Chrapot. Stálé expozice a výstavy v mělnickém muzeu jsou otevřeny od 9 do 17 hodin za symbolické vstupné.

## Kladensko
**Sládečkovo vlastivědné muzeum v Kladně** chystá od 15 h přímo ve své budově v Huťské 1375 slavnostní představení restaurovaného orchestrionu i s výkladem restaurátora Radka Janouška.

V **Hornickém skanzenu Mayrau ve Vinařicích** mezi 13. a 17. h se bude tvořit. V plánu je výroba dekoračních zápichů s podzimními motivy, zdobení a dlabání dýní, drakiáda a pečení brambor
							
Od 10.30 až do 17 h můžete přijít na prohlídku atypického objektu **Bunkru Bratronice** v náspu komunikace Dolní Bezděkov-Bratronice. Vstupné za 1 Kč je samozřejmostí.

## Mladoboleslavsko
Také všechny pobočky **[Muzea Mladoboleslavska](http://www.muzeummb.cz/)**, tedy Mladoboleslavský hrad, Muzeum Podbezdězí, Muzeum Benátecka, Fara Dolní Krupá a Letecké muzeum Metoděje Vlacha, budou otevřeny za symbolické vstupné 1 Kč.

Na **Mladoboleslavském hradě** proběhne drobná výstava zajímavých předmětů ze sbírek muzea, spojených se vznikem samostatného československého státu v roce 1918.								

V **Leteckém muzeu Metoděje Vlacha** se od 12.30 do 16 h se uskuteční vojensko-historická akce s ukázkami dobové výzbroje a výstroje z 1. světové války.

## Benešovsko
Do Dne Středočeského kraje se zapojily rovnou tři pobočky **[Muzea Podblanicka](https://www.muzeumpodblanicka.cz/akce/den-stredoceskeho-kraje-28-10-2021/)**.

Přímo v budově Muzea Podblanicka (Benešov č.p. 74) jsou připraveny komentované prohlídky komorní výstavy *Vznik vlajky* prezentující předměty a archiválií, jež se váží ke vzniku vlajky nové Československé republiky v roce 1918.

Na **[zámku Vlašim](https://kalendar.blanik.net/udalost/396/den-stredoceskeho-kraje)** od 14 h proběhne vernisáž výstavy fotografií *Náš domov Podblanicko*. V 17 h můžete navštívit koncert českého hudebního skladatele a mistra klavírní improvizace Jiřího Pazoura *Géniové české hudby v klavírních proměnách*. Stálé expozice, výstavy, zámecké sklepení a vyhlídková věž budou přístupné návštěvníkům za 1 Kč.

Na **zámku Růžkovy Lhotice** si můžete za stejné vstupné  prohlédnout expozici *Kraj tónů: Podblanicko v dějinách hudby*, která Podblanicko představuje jako region spojený v průběhu 17. – 20. století s mimořádným počtem osobností české a evropské hudby.

## Příbramsko

**[Hornické muzeum Příbram](https://www.muzeum-pribram.cz/cz/novinky/)** si na 28. října připravilo [Havířské šprýmování](https://www.muzeum-pribram.cz/cz/akce/detail/havirske-sprymovani/956/). Rodiny s dětmi se mohou těšit na zábavný program, který hravou formou přiblíží práci i každodenní život horníků v minulosti. Návštěvníky čekají zábavné hry, kvízy s hornickou tematikou, na jízdu hornickým vláčkem nebo na hledání vzorků minerálů na odvalu a další atrakce. Akce proběhne mezi 10. a 16. h v areálu Ševčinského dolu za vstupné ve výši 1 Kč. Přístupné za toto symbolické vstupné budou i [všechny ostatní areály a pobočky Hornického muzea Příbram](https://www.muzeum-pribram.cz/cz/akce/detail/den-stredoceskeho-kraje/981/).

Také **[Památník Antonína Dvořáka ve Vysoké u Příbrami](http://www.antonindvorak.cz/cz/)** nabízí celou řadu zajímavých akcí. Vstup tu bude 28. října zcela zdarma. 

Pro návštěvníky bude zároveň přichystána mimořádná jednodenní výstava *Tajemství depozitáře*, která jim ukáže několik vybraných předmětů, běžně ukrytých v našem depozitáři. Pro děti a ostatní hravé návštěvníky bude připravena tvořivá dílna:* Ztvárni svou oblíbenou postavu z Rusalky a vědomostní soutěž o životě Antonína Dvořáka*. Celý den bude probíhat také akce *Na kafe s ředitelem,* během které návštěvníci budou moci dorazit do ředitelny a osobně s vedením památníku probrat plány na jeho rozvoj.

## Dobříšsko
**[Památník Karla Čapka](https://www.capek-karel-pamatnik.cz/co-u-nas-uvidite/d-14280/p1=1009)** bude otevřen od 9 do 17 hodin. Vstupné bude 28. října zcela zdarma. Navíc pro návštěvníky připraví vitrínu s běžně nevystavovanými dokumenty a osobními předměty Karla Čapka, jeho ženy Olgy Scheinpflugové a Ferdinanda Peroutky.
