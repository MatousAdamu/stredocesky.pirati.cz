---
category: blog
layout: post
date: 2021-05-07
#published: false
tags: 
   - životní prostředí
   - krajská politika
title: 'V mokřadu u Jablonné na Příbramsku zas kuňkají žáby'
description: 'životní prostředí, krajská politika'
author: Soňa Brunnerová
#authorId: lucie.chocholova
image: posts/2021/2021-05-07-jana.jpg
---

Středočeský kraj ukončil první z etap stavebních prací v rámci projektu Odbahnění mokřadu Jablonná na Příbramsku. Do mokřadu se vrátily i jeho původní obyvatelky, kuňky obecné. Ještě v roce 2010 byla odhadována jejich početnost na tisíce jedinců, o šest let později se v rámci monitoringu lokality ukázalo, že jich jsou pouhé stovky.

Úbytek kuněk způsobilo několik faktorů: zazemňování mokřadu, které bylo podpořené srážkově chudými roky a masivním zárůstem lokality orobincem širolistým. Pokud by nedošlo k zásahu, tak by podle odborných predikcí cca do 10 let došlo k zániku celé lokality.

> „Jsem ráda, že se díky aktivitě mnoha lidí podařilo zachránit další kousek přírody ve středních Čechách. Podle odborníků by bez zásahu mokřad v Jablonné postupně zanikl. Nyní po obnově této evropsky významné lokality věřím, že se kuňkám bude opět dařit,“ uvedla krajská radní pro životní prostředí a zemědělství Jana Skopalíková.

{% asset 'https://a.pirati.cz/resize/500x500/stredocesky/img/posts2020/2021-05-07-zaby.jpg' alt='kuňky obecné' %}

V rámci projektu proběhlo zatím kompletní odbahnění cca dvou hektarů tzv. Velkého mokřadu, došlo k obnově nepropustnosti přírodní hráze, odtokového koryta. Dále bylo vymodelováno dno a litorální zóny a mokřad byl z většiny naplněn vodou.

Žabky v lokalitě nezůstaly, protože vlivem stavebních prací přišly o možnost přirozeně zazimovat a rozmnožovat se. Ani vedlejší tzv. Malý mokřad, který v předchozích letech vysychal, nebyl vhodnou alternativou. 

{% asset 'https://a.pirati.cz/resize/500x500/stredocesky/img/posts2020/2021-05-07-zaby2.jpg' alt='kuňky obecné' %}

Proto bylo odchyceno celkem 400 kuněk, které byly uloženy ve specializovaném zařízení, kde mohly naplňovat své životní potřeby. Mezitím se rozmnožily a do mokřadu se vrátilo přesně 428 kuněk.
 
Celkové náklady projektu byly vyčísleny téměř na 5,5 mil. Kč a Středočeský kraj dotaci získal prostřednictvím Operačního programu Životní prostředí.

> „Na závěr nezbývá než poděkovat obci Jablonná, bez jejíž spolupráce by nebylo možné projekt realizovat, a také všem, kdo se na záchraně lokality podíleli. Podobné akce jsou poměrně unikátní, mimo jiné i pro jejich vysokou finanční náročnost,“ dodala radní Skopalíková.

{% asset 'https://a.pirati.cz/resize/500x500/stredocesky/img/posts2020/2021-05-07-zaby3.jpg' alt='kuňka obecná' %}
