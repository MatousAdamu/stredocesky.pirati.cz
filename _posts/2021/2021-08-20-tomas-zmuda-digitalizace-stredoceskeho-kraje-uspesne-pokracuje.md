---
category: blog
layout: post
date: 2021-08-20
#published: false
tags: 
  - krajská politika
  - digitalizace
  - tisková zpráva
title: 'Tomáš Zmuda: Digitalizace Středočeského kraje úspěšně pokračuje!'
description: 'krajská politika, digitalizace, tisková zpráva'
author: Mediální odbor
authorId: lukas.kohout
image: posts/2021/2021-08-20-zmuda.jpg
---

Programové prohlášení Rady Středočeského kraje je velice obsáhlý dokument. Podrobně se věnuje i oblasti digitalizace, která v něm zaujímá více než 2 strany formátu A4. Díky této "mapě", kterou máme k dispozici, se nám jej nejen v segmentu digitalizace daří úspěšně naplňovat.

## Zaplaťte obecní poplatky jako když nakupujete na e-shopu
Jak jsme Vás již informovali v [článku](https://stredocesky.pirati.cz/aktuality/stredocesky-platebni-portal-jiz-bezi-v-ostrem-provozu.html) z března letošího roku, jedním z prvních úspěšně spuštěných projektů je [**Platební portál Středočeského kraje**](https://platby-sc.cz/registrace-uzivatele). Od té doby se nám podařilo spustit systém v ostrém provozu, výrazně snížit poplatky za platební bránu a pracovní skupina pod vedením [Jana Korbela](https://stredocesky.pirati.cz/lide/jan-korbel/) provedla zátěžové penetrační testy, abychom si byli jisti, že je toto řešení pro vás dostatečně bezpečné. Od září nás čeká marketingová kampaň, ve které budeme výhody portálu komunikovat vedením všech 1144 obcí a měst našeho kraje.

## Jsme první kraj ve spolku otevřená města
Stali jsme se prvním krajem, který se stal členem spolku [**Otevřená města**](https://www.otevrenamesta.cz/). Dokonce muselo dojít i k úpravě jeho stanov, protože členský poplatek byl doposud stanoven podle počtu obyvatel, což by kraje oproti obcím značně diskriminovalo. Tento spolek vyvíjí softwarová řešení a aplikace pro lepší komunikaci a otevřenost mezi občany a samosprávou. Všechny jeho řešení jsou **open source**, tedy postavena na tzv. otevřeném zdrojovém kódu. Nehrozí tedy u nich závislost na jediném dodavateli, který může svého postavení jednoduše zneužít. Kraj bude jako první nasazovat aplikaci rozklikávacího rozpočtu [CitiVizor](https://www.otevrenamesta.cz/projekty/cv). Z nabídky produktů spolku máme dále v plánu nasadit [**Dotační software 2**](https://www.otevrenamesta.cz/projekty/dsw), který vyvinula Praha 3 a poskytla ho také v otevřené licenci.

## Uvidíte každou utracenou korunu díky aplikaci CityVizor
Mezi hlavní pirátská témata patří **transparentnost**. S tím jsme také kandidovali do krajských voleb. Jsme tedy velice rádi, že mezi první realizované projekty bude patřit nasazení rozklikávacího rozpočtu [**CitiVizor**](https://www.cityvizor.cz/landing), a to nejen pro rozpočet kraje, ale také pro všech jeho 270 příspěvkových organizací.

## Rutinní úkony na krajském úřadě budou provádět roboti
Další digitalizační agendou, která je zejména v prvních fázích pro občany takřka neviditelná, optimalizace a automatizace vnitřcích procesů. Tomu všemu předchází důkladná analýza, návrhy jednotlivých nový pracovních postupů a jejich testování. K tomu využíváme technologii **RPA**, která je léty ověřena na mnoha krajských úřadech a magistrátech velkých měst. Velkou výhodou tohoto systému je jeho intuitivní uživatelské rozhraní, které umožní nastavovat procesy každému, kdo kdy namaloval nějaký vývojový diagram. Není tedy potřeba programátorských dovedností. Jednou z věcí, kterou jste již v tomto směru mohli zaznamenat byla elektronizace podávání a vyřizování žádostí o dotace. Od letošního roku můžete tedy žádat prostředky z fondů on-line.

## Vše co jste chtěli vědět o našem kraji, ale báli jste se zeptat. Otevřená data na platformě Golemio
Rozhodování Pirátů je vždy založeno na datech. S jejich dostupností ovšem bývá v Česku problém. Český statistický úřad již na svých [stránkách](https://www.czso.cz/csu/czso/otevrena_data) zveřejňuje mnoho datových sad. Středočeský kraj chce tento trend podpořit. Z tohoto důvodu jsme zahájili spolupráci s městskou společností hl. m. Prahy **Operátor ICT a.s.**, která nám bude pomáhat s přehledným zobrazováním otevřených dat z našeho kraje na platformě [Golemio](https://golemio.cz/).
