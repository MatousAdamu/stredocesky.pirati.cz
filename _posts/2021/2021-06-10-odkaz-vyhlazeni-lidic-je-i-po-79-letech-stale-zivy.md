---
category: blog
layout: post
date: 2021-06-10
#published: false
tags: 
   - tisková zpráva
title: 'Odkaz vyhlazení Lidic je i po 79 letech stále živý'
description: 'zdravotnictví, krajská politika'
author: Soňa Brunnerová
#authorId: stepan.drtina
image: posts/2021/2021-06-10-lidice.jpg
---

Středočeské Lidice na Kladensku před 79 lety zažily tragickou zkázu. Obec byla vypálena. Nacisté postříleli místní muže. Lidické ženy a většina místních dětí, které nebyly vybrány na "poněmčení", byly poslány do koncentračních nebo vyhlazovacích táborů.

Ke zkáze Lidic došlo 10. června 1942, dva týdny po úspěšném atentátu na říšského protektora Heinharda Heydricha. 

Nacista Karl Hermann Frank využil Lidic jako ukázky rázného postupu, aby upevnil své postavení a napomohl svému jmenování příštím říšským protektorem.

Na místě bylo postříleno 173 mužů, nejmladšímu bylo 14 let, nejstaršímu 84. Dalších 26 lidických obyvatel bylo popraveno 16. června na kobyliské střelnici, 19 mužů a 7 žen.

> "V historii se často zapomíná, že při masakru na zahradě Horákova statku nebyli zastřeleni všichni mužští obyvatelé Lidic. František Saidl si na Pankrácké věznici odpykával čtyřletý trest za vraždu a německé orgány na něj "zapomněly". Na začátku června žádal Emila Háchu a podmínečné propuštění, ale ten mu svým zamítavým stanoviskem paradoxně zachránil život. Půl roku po lidické tragédii byl propuštěn a až teprve na místě zjistil, že jeho vesnice již neexistuje, ve vězení se k němu nic nedoneslo. Následně se udal na služebnu gestapa a prohlásil, že schvaluje útok na Heydricha, nicméně velitel ho vyhodil. Když se po válce chtěl zúčastnit tryzny za oběti, tak byl lidickými ženami vyhnán. Umírá pak až na začátku 60. let," doplňuje kutnohorský zastupitel Štěpán Drtina, který vystudoval historii na univerzitě v Hradci Králové.

Děti byly na začátku července 1942 převezeny do koncentračního tábora v Chełmnu, kde byly udušeny ve speciálně upraveném vyhlazovacím voze výfukovými plyny. 

184 lidických žen, které byly odtrženy od svých dětí, se dostalo do tábora Ravensbrück (netýkalo se to těhotných), 12 dalších sem bylo posláno během následujících měsíců. Celkem 53 žen zemřelo na pochodech smrti a většina z těch, které tuto dobu přežily, se se svými dětmi už nikdy neshledaly.

Zesnulé lidické děti připomíná sousoší od Marie Uchytilové a Jiřího Václava Hampla s 82 postavami různě starých dětí umístěném v Památníku Lidice.

> Velice osobní vztah k lidické tragédii popsala naše krajská zastupitelka Lucie Cirkva Chocholová: "Jako rodilá Kladeňačka jsem byla s lidickým odkazem konfrontována již od útlého dětství. I přestože mě právě v té době zastihl odkaz značně ideologicky zkreslený, vždycky ke mně více promlouval ten příběh lidský. O to více si uvědomuji zodpovědnost, kterou vůči lidickým obětem máme. V dnešní době plné informačního chaosu musíme připomínat tento příběh, který nám mimo jiné ukazuje i to, jak tenká je hranice mezi obyčejným životem a velkými dějinami."

### Ohlasy na lidickou tragédii

Již v roce 1942 měla lidická tragédie ohlas ve světě. Na Lidice se přejmenovalo několik obcí a měst (Stern Park Gardens ve státě Illionis, mexické město San Gerónimu nebo brazilská obec Villa Parada), byly přejmenovány ulice, náměstí, ale také řada dětí dostala jméno po Lidicích.

Československé exilové vládě pomohla zpráva o vyhlazení Lidic  ke zrušení Mnichovské dohody. Na začátku srpna 1942 odvolala svůj podpis Velká Británie a následně také Francie.

O Lidické tragédii bylo také natočeno [několik filmů](https://www.lidice-memorial.cz/fileadmin/user_upload/galerie/FILMY_CZ.pdf). Nejnovější z nich nazvaný "Lidice" od režiséra Petra Nikolaeva měl premiéru 2. června 2011.
