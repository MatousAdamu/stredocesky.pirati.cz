---
category: blog
layout: post
date: 2021-09-15
#published: false
tags: 
   - krajská politika
   - cestovní ruch
   - tisková zpráva
title: 'Lucie Cirkva Chocholová: Jmenovali jsme novu ředitelku Středočeské centrály cestvního ruchu!'
description: 'krajská politika, cestovní ruch, tisková zpráva'
author: Mediální odbor
authorId: lucie.cirkva.chocholova
image: posts/2021/2021-09-15-SCCR.jpg
---

[Středočeská centrála cestovního ruchu](https://www.centralbohemia.cz/) (SCCR) je příspěvkovou organizací Středočeského kraje, která plní funkci marketingového a destinačního managementu pro region středních Čech. Spolupracuje s oblastními destinačními managementy, usiluje o využití turistického potenciálu regionu, podílí se na tvorbě turistické nabídky a prezentuje region na domácím a zahraničním trhu. Rovněž provozuje informační centrum v pražské Husově ulici a zřizuje filmovou kancelář.

Činnost SCCR byla často předmětem kritiky veřejnosti, mnoho stížností jsme si museli vyslechnout například ze strany zástupců oblastních destinačních managementů. Po odchodu ředitelky Zuzany Vojtové v únoru tohoto roku jsme stáli hned před několika výzvami. Cestovní ruch utrpěl v době pandemické krize velké ztráty. Navíc v té době nebylo ani zřejmé, jak bude vypadat budoucnost. Obtížně se centrále připravoval marketingový plán na další období.

Protože si velmi dobře uvědomujeme klíčové postavení této organizace, věnovali jsme náležitou pozornost výběrovému řízení na místo ředitelky/ředitele SCCR. Jmenovaná byla komise složená ze zástupců Výboru pro památkovou péči, kulturu a cestovní ruch, zástupců Výboru pro regionální rozvoj, svým hlasem přispěl také ředitel agentury CzechTourism, zástupci představenstva Prague City Tourism a také zástupci soukromého sektoru na poli cestovního ruchu a personalistiky.

V průběhu prvního výběrového řízení jsme bohužel nevybrali žádnou kandidátku či kandidáta, a tak byl konkurz zopakován. Ve druhém výběrovém řízení prošli uchazečky a uchazeči tříkolovým výběrovým řízením, prezentovali své vize, zodpovídali dotazy komise a také byli podrobeni Hoganově diagnostice, která dává přehled o schopnostech uchazečů a jejich klíčových kompetencích. Komise doporučila radě jako vhodnou kandidátku paní Renátu Křečkovou, absolventku fakulty ekonomie – oboru cestovní ruch. V minulosti pracovala v hotelovém managementu, kde vytvářela a realizovala marketingové strategie. Jako ředitelka SCCR by se ráda zaměřila na komplexní zviditelnění Středočeského kraje, prezentovala nástroje pro zacílení na mladou generaci. Ráda by také více využila spolupráci s cestovními kancelářemi a konferenčními agenturami.
