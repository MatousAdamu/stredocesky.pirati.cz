---
category: blog
layout: post
date: 2021-07-29
#published: false
tags: 
  - krajská politika
  - kultura
  - doprava
  - životní prostředí
  - tisková zpráva
title: 'Podporujeme vznik tůní a mokřadů, zefektivňujeme středočeskou dopravu a spolupracujeme s Památníkem tří odbojů'
description: 'krajská politika, kultura, doprava, životní prostředí, tisková zpráva'
author: Soňa Brunnerová
#authorId: lucie.chocholova
image: posts/2021/2021-07-29-RK.jpg
---

*Čtvrtek 29. července 2021* - **Rada Středočeského kraje schválila výzvu na poskytnutí dotací ke spolufinancování projektů na posílení biodiverzity v krajině. Radní také odsouhlasili záměr na zefektivnění veřejné dopravy s cílem snížit náklady. Dále schválili dokument upravující technické standardy P+R parkovišť. V rámci uzavřeného Memoranda o spolupráci se Mašínův statek - památník tří odbojů rada tento čtvrtek krajská rada učinila další krok směřující k otevření Památníku tří odbojů v Lošanech.**

## Dotační výzva podpoří vznik tůní a mokřadů
Rada kraje na čtvrtečním zasedání schválila vyhlášení výzvy na poskytnutí dotací v celkové výši 3 miliony Kč ke spolufinancování projektů z Operačního programu životního prostředí se zaměřením na posílení biodiverzity v krajině. Dotaci mohou získat projekty, které jsou zaměřeny na podporu vzniku nebo obnovu mokřadů a tůní. Termín pro podání žádostí je od 4. srpna do 15. září.

> „Ubývání biodiverzity, tedy rozmanitosti živých organismů, je jedním z nejvážnějších problémů současnosti. Naší výzvou proto chceme kofinancováním podpořit např. projekty zaměřené na vznik či obnovu mokřadů a tůní, ale i jiné projekty sledující stejný cíl," uvedla naše radní pro životní prostředí a zemědělství Jana Skopalíková.

Projekty, které chce Středočeský kraj podpořit mají mít za cíl:
* péči o vzácné druhy a jejich biotopy,
* péči o cenná stanoviště a jejich obnovu,
* posílení přirozené funkce krajiny s důrazem na vytváření, regeneraci a prohloubení funkčnosti krajinných prvků, které pomohou zvýšit schopnost krajiny zadržovat vodu.

> „Mokřiny a tůně všeho druhu byly v minulosti likvidovány nebo došlo k jejich přetvoření na rybníky, vodní nádrže, pole, lesy nebo jiné využitelné plochy. Vodní toky byly napřimovány a kanalizovány a často jim bráníme k přirozené změně řečiště. Budováním tůní tak nahrazujeme přirozený proces jejich vzniku a navracíme krajině dávno zapomenutou tvář. Vracíme do krajiny něco, co sem odedávna patřilo a patří,“ vysvětluje Jana Skopalíková.

## Nevýhodné lokálky nahradí autobusy. Úspora přes 50 milionů
Středočeští radní se také seznámili s analýzou provozu na málo využívaných lokálních tratích na území kraje. Odsouhlasili záměr zefektivnění veřejné dopravy a převedení výkonů z vybraných železničních tratí na autobusovou dopravu. 

S ohledem na výrazné výpadky příjmů v rozpočtu kraje kvůli pandemii covid-19 byla provedena analýza vybraných lokálních tratí z pohledu jejich využití a budoucího přepravního potenciálu. Také byla analyzována výše předpokládaných provozních úspor se zohledněním případného nahrazení vlaků autobusovou dopravou. Mělo by se tak ušetřit  cca 52 milionů Kč ročně. Navržené změny se dotknou celkem 12 lokálek (viz tabulka).

> "Musíme zdůraznit, že se nejedná o rušení železnice, nýbrž omezení provozu na tratích, kde je provoz nerentabilní a vysoce ztrátový. Kraj na rozdíl od silnic není správcem samotné infrastruktury a je pouze objednavatelem dopravy. Tam, kde není pádný důvod k zachování provozu vlaků, podporujeme zrušení objednávání. Naopak tam, kde je potenciál železnice vyšší, jsme pro zachování provozu a hledání řešení, které nebude krajskou pokladnu nadále neúměrně zatěžovat. Příklady vidíme v jiných krajích. Jedná se například o individuální jednání s dopravci, nebo možnost převodu provozu do závazku jednotlivých obcí, či jejich svazků," upřesňuje Petr Procházka z krajského Výboru pro dopravu.

Současné náklady na jeden vlakokilometr provozování lokální trati vycházejí na 95-135 Kč. Oproti tomu jeden kilometr autobusové dopravy krajskou kasu vyjde na 40-50 Kč. Náklady na provoz lokálek se budou zvyšovat z důvodu povinného zavádění zabezpečovacího systému ETCS a také nutné obměně vozového parku. Provoz na lokální železniční trati se tak v budoucnu prodraží o desítky korun na kilometr.

{% asset 'https://a.pirati.cz/stredocesky/img/posts/2021/Mapa-využití-středočeských-železnic-březen-2021.jpg' alt='Mapa využití středočeských železnic' %}

## Středočeská parkoviště P+R mají nové technické standardy

Krajští radní schválili dokument *Technické standardy záchytných parkovišť P+R ve Středočeském kraji*, který má posloužit jako metodika při plánování projektů krajských záchytných parkovišť P+R. Obsahuje základní představu stavebních parametrů parkovišť a navrhuje možnosti využití technologických a informačních systémů.

> "Jedním z hlavních programových bodů Pirátů byla výstavba parkovišť P+R. Dokument stanovující technické standardy těchto záchytných parkovišť předpokládá, že tato součást infrastruktury bude plně odpovídat parametrům a potřebám obyvatel, jaké si v 21. století považujeme za nezbytné pro funkci takového zařízení. Druhým krokem poté bude samotná realizace těchto P+R parkovišť," doplňuje člen krajského Výboru pro dopravu Petr Procházka.

Středočeský kraj společně s Prahou spoluvytvářejí koncepci parkovišť P+R s cílem navrhnout jednotný systém těchto záchytných parkovišť na území kraje i hlavního města tak, aby byl uživatelsky příjemný pro potenciální uživatele.

Nyní je krajskou radou schváleno 13 samostatných projektových záměrů záchytných parkovišť P+R. Každý z nich je teď minimálně ve fázi zpracované územně-technické studie, s výjimkou lokalit, kde s ohledem na složitost výkupu pozemků od soukromých vlastníků dochází k přesunu na nové místo v rámci stejné lokality. Aktuálně se to týká dvou případů.

> “Naším cílem je podporovat a vybudovat taková parkoviště při všech hlavních železničních linkách, které vedou ze středních Čech do Prahy. Ideální se jeví oblasti Zeleneč-Mstětice, Říčany-Strančice, Čerčany, Roztoky u Prahy. A vzhledem ke kapacitě plánovaného P+R v Úvalech ještě například Tuklaty. Krom obyčejné možnosti zaparkovat svůj vůz během cesty do Prahy a zpět budou tato parkoviště poskytovat i možnost dobití elektrických vozidel, případně další infrastrukturu odpovídající potřebám 21. století,” uvádí náš krajský dopravní expert Petr Procházka.

## Kraj podpoří provoz Památníku tří odbojů

V rámci již uzavřeného Memoranda o spolupráci se spolkem Mašínův statek - památník tří odbojů rada tento čtvrtek udělala další krok směřující k otevření [Památníku tří odbojů](https://www.masinuvstatek.cz/history/three-resistance) v Lošanech u Kolína. Zájemcům o moderní historii se v památníku budou věnovat lektoři a průvodci z [Regionálního muzea Kolín](http://www.muzeumkolin.cz/), které je příspěvkovou organizací Středočeského kraje. Zajištění těchto služeb vyjde krajskou pokladnu ročně na cca 1,2 milionu Kč. 

> "Jsem moc ráda, že vznikne další místo, které se bude věnovat dějinám 20. století. Navíc v architektonicky zajímavě řešeném objektu, který bude rozdělen na část pietní a expoziční," uvedla Lucie Cirkva Chocholová, naše předsedkyně Výboru pro památkovou péči, kulturu a cestovní ruch.

Touto spoluprací je v praxi naplňován i cíl Středočeského kraje více propojovat odborné paměťové instituce zřizované naším krajem (muzea, galerie, knihovny) a lokální kulturní aktéry (spolky, příspěvkové organizace zřizované obcemi, apod.).

### Co se v památníku chystá?

Zdena Mašínová, dcera Josefa Mašína, rodinný statek získala v roce 2018. Dlouhé roky se o něj soudila. V témže roce vznikl spolek Mašínův statek - památník tří odbojů, který má za cíl  uchovat památku a odkaz genmjr. Josefa Mašína a jeho rodiny a vybral peníze od celé řady dárců.

* **Josef Vladimír Mašín st**. byl důstojníkem prvorepublikové Československé armády a členem protinacistické odbojové organizace Tři králové. Gestapo ho zatklo 13. května 1941. Vyslýchali ho, ale nenechal se zlomit a nic neprozradil. Popravili ho 30. června 1942 během heydrichiády na kobyliské střelnici v Praze. Do hodnosti generálmajora byl povýšen v roce 2005 in memoriam. Jeho synové Ctirad a Josef ml. se účastnili protikomunistického odboje, a poté působili v americké armádě.

Dotčená část rodného statku Josefa Mašína od letošního června prochází druhou fází stavebních úprav, během níž dojde k dokončení finální podoby památníku. Jeho součástí bude:
* trvalá expozice v jižní části hospodářské budovy,
* pietní zahrada,
* sociální zázemí pro jeho návštěvníky.

Hotovo by mělo být na konci příštího července. Památník tří odbojů je v plánu otevřít u příležitosti 126. výročí narození Josefa Mašína st., v pátek 26. srpna 2022.

Expozice bude interaktivní. Návštěvník bude moci využívat svůj smartphone, případně si expozici projít s výtiskem vícejazyčného průvodce. Součástí trvalé výstavy bude i promítání krátkých dokumentů s možností využití nabídky zakoupení drobných upomínkových předmětů a knih.
