---
category: blog
layout: post
date: 2021-09-16
#published: false
tags: 
  - životní prostředí
  - krajská politika
title: 'Jana Skopalíková vyhlásila vítěze soutěže "My třídíme nejlépe"'
description: 'životní prostředí, krajská politika'
author: Mediální odbor
#authorId: lucie.chocholova
image: posts/2021/2021-09-16-trideni.jpg
---

### V 16. ročníku soutěže středočeských obcí v třídění odpadu obhájily loňské vítězství Sýkořice, Nový Knín a Beroun, z nejmenších obcí je pak doplnilo Třebsko

**Každý obyvatel Středočeského kraje vytřídil v roce 2020 v průměru téměř 67 kilogramů
papíru, skla, plastů, kovů a nápojových kartonů. To je meziroční zlepšení o více než 5
kilogramů. Jak na tom byly jednotlivé obce kraje, resp. jejich třídiči, zjišťovala tradičně
soutěž My třídíme nejlépe. Její 16. ročník ovládly obce Třebsko, Sýkořice a město Beroun.**

Soutěž obcí pořádaná Středočeským krajem a Autorizovanou obalovou společností
EKO-KOM, a.s., je důležitou součástí motivačních programů podporujících zlepšování životního
prostředí kraje.

Jako vždy v soutěži automaticky měřily své třídičské síly všechny obce zapojené do systému
EKO-KOM, přesně 1 138. Obce jsou rozděleny do čtyř velikostních skupin dle počtu obyvatel.
V kategorii nejmenších obcí, do 500 obyvatel, zvítězilo Třebsko z okresu Příbram. Tato obec se
dokázala velmi dobře prosadit i v celostátní soutěži O Křišťálovou popelnici, kde obsadila
stříbrnou příčku. Na druhém místě skončila obec Okřínek, bronz si pak odnesla stálice předních
příček, obec Samopše.

Kategorie obcí do 1 999 obyvatel byla ve znamení obhajoby loňských předních příček. Zlato si
znovu odnesla Sýkořice, stříbro Lety a bronz putuje opět do Horního Bezděkova.
Obec Nový Knín pak obhájila loňské vítězství v kategorii do 10 000 obyvatel, na druhé místo se
protřídila obec Sulice a třetí byl Velký Osek.

Staronového vítěze má i kategorie měst na 10 000 obyvatel – loňskou pozici obhájil opět Beroun,
poprvé se do vítězné trojky dostala Příbram a svou pozici mezi nejlepšími obhájila Vlašim.

Všechny tyto oceněné obce obdržely od zástupců EKO-KOMu plaketu vyrobenou
z recyklovaného skla a Středočeský kraj pak věnoval nejlépe třídícím obcím finanční odměnu -
šeky na 60 000 Kč, 40 000 Kč a 20 000 Kč (dle pořadí). Samotné hodnocení je prováděno na
základě dat z čtvrtletních výkazů, které obce systému EKO-KOM pravidelně poskytují. Hlavním
kritériem v soutěži je množství vytříděného plastu, papíru, skla a kovů v kilogramech připadající
na jednoho obyvatele. Plusové body pak soutěžící získávají za oddělený sběr čirého a směsného
skla, za sběr nápojových kartonů a za tzv. hustotu sběrné sítě (kolik obyvatel obce či města může
využívat jedno průměrné veřejně přístupné sběrné hnízdo).

### VÝSLEDKY SOUTĚŽE MY TŘÍDÍME NEJLÉPE 2020

#### kategorie Obce do 500 obyvatel:
1. Třebsko
2. Okřínek
3. Samopše

#### kategorie Obce 501 – 1 999 obyvatel:
1. Sýkořice
2. Lety
3. Horní Bezděkov

#### kategorie Obce 2 000 – 10 000 obyvatel:
1. Nový Knín
2. Sulice
3. Velký Osek

#### kategorie Obce nad 10 000 obyvatel:
1. Beroun
2. Příbram
3. Vlašim
