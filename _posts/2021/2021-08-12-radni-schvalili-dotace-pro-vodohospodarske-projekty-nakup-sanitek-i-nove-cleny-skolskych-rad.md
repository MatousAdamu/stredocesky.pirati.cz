---
category: blog
layout: post
date: 2021-08-12
#published: false
tags: 
  - krajská politika
  - kultura
  - školství
  - životní prostředí
  - zdravotnictví
  - tisková zpráva
title: 'Radní schválili dotace pro vodohospodářské projekty, nákup sanitek i nové členy školských rad'
description: 'krajská politika, kultura, doprava, životní prostředí, zdravotnictví, tisková zpráva'
author: Soňa Brunnerová
#authorId: lucie.chocholova
image: posts/2021/2021-08-12-RK.jpg
---


*Praha čtvrtek 12. srpna* - **Dnes se uskutečnilo další zasedání Rady Středočeského kraje. Naši radní podpořili návrh na udělení investičních dotací do vodohospodářské infrastruktury, nákup deseti sanitních vozů typu B. Byli jsme i pro návrh, aby české vodáctví bylo zapsáno na Seznam nemateriálních statků tradiční lidové kultury Středočeského kraje. Naši podporu získal také návrh na jmenování nových členů do školských rad na roky 2021-2024.**

## 102 milionů pro 101 vodohospodářských projektů
Rada Středočeského kraje doporučuje zastupitelům, aby schválili dotace na 101 projektů v oblasti vodohospodářské infrastruktury. Mezi ně by měla být rozdělena částka převyšující 102 milionů Kč ze Středočeského Infrastrukturního fondu s tematickým zadáním "Životní prostředí". Obce a dobrovolné svazky obcí mohly posílat žádosti do 5. května 2021. 
	
> „Nakonec se jich se sešlo mnohem více, než jsme mohli plně uspokojit.  Proto se přikročilo ke krácení zhruba na třetinu požadovaných částek tak, aby bylo možné podpořit všech 101 žadatelů, kteří splnili podmínky fondu,“ uvedla naše radní pro oblast životního prostředí a zemědělství Jana Skopalíková. 

Všechny doručené žádosti o dotace byly v souladu s pravidly zkontrolovány a ohodnoceny pracovníky Odboru životního prostředí a zemědělství. Žádosti, které neprošly formální kontrolou a nesplňovaly požadované parametry, byly z dotačního řízení vyřazeny. Takových žádostí bylo podle Jany Skopalíkové jen pět.

Definitivní slovo budou mít středočeští zastupitelé, kteří musí konečné přidělení dotací schválit. Nejbližší jednání se koná 13. září. 

## Nákup 10 sanitek. Plánujeme vyhlásit soutěž na hydraulická nosítka

Rada kraje schválila vyhlášení veřejné zakázky (VZ) na nákup a dodávku 10 sanitních vozidel typu B zvláštního určení včetně zástavby sanitního vozidla rychlé zdravotnické pomoci ambulance. Zadavatelem VZ je Zdravotnická záchranná služba (ZZS) Středočeského kraje. Její předpokládaná hodnota činí 30 milionů Kč.

Jako Piráti jsme chtěli původně navrhnout zvýšení minimální částky referenční zakázky. Od toho jsme nakonec odstoupili z toho důvodu, že tato VZ bude vyhlašována již potřetí. V minulosti byla právě výše minimální referenční zakázky důvodem, proč se do předchozích VZ se přihlásil nedostatečný počet firem.

> "Rádi bychom v nových sanitních vozech viděli elektrohydraulická nosítka místo mechanických, což by výrazně ulehčilo práci záchranářům. Bohužel se do těchto vozů nevejdou, protože se jedná o menší typ sanitky. Co naopak vítám, je dodávka a instalace kvalitního tabletu, díky kterému bude snadno zadávat a předávat pacientova data elektronicky například přes systém eHealth," řekl Tomáš Zmuda, předseda Výboru pro dopravu.

Požadavek na mechanická nosítka vychází z dohody mezi Středočeským krajem, ZZS a Odbory. V případě využití elektro hydraulických nosítek i v tomto typu sanitního vozu nebylo dostatek místa pro práci záchranářů. Plánujeme vyhlásit samostatnou soutěž na hydraulická nosítka tak, aby na každém stanovišti minimálně jedny byly k dispozici.


## Radní jsou pro zapsání vodáctví na seznam statků tradiční lidové kultury 
Byl schválen návrh statku "České vodáctví – sociokulturní fenomén pobytu v přírodě spojený se splouváním vodních toků" do Seznamu nemateriálních statků tradiční lidové kultury Středočeského kraje.

Fenomén vodáctví, který trvá desítky let, se podařilo dochovat až do současnosti takřka v nezměněné podobě. Demonstruje to existence mnoha vodáckých organizací, které se o jeho tradici starají. Vodáctví se předává z generace na generaci, zachovává si svůj folklor v podobě pozdravů, slangu, rituálů, písniček atd., vztah ke sportu, historii, přírodě, určité mravní hodnoty. Vodáci mají zajištěný pocit kontinuity, identity, ale také interakci s historií a přírodou.


> "Vodáctví má v České republice hlubokou tradici. Není to jen o sportu, ale o celém souboru tradic, zvyků, zásad, které jsou s vodáctvím neoddělitelně spojené. Jde o prvek moderní lidové kultury, který si zaslouží být zachován a předáván dalším generacím. Proto jsem ráda, že byl krajskou radou podpořen návrh na zapsání Vodáctví ve středních Čechách do Seznamu nemateriálních statků tradiční lidové kultury v našem kraji," uvedla Lucie Cirkva Chocholová, naše předsedkyně Výboru pro památkovou péči, kulturu a cestovní ruch.

## Podpora návrhu na jmenování členů školských rad

Krajští radní podpořili návrh na jmenování členů do školských rad ZŠ, SŠ a VOŠ, které Středočeský kraj zřizuje. Členové rad budou ve funkci v letech 2021-2024. Středočeský kraj jakožto zřizovatel jmenuje třetinu členů, 1-2 do každé instituce. Jedná se o neplacenou funkci.


> "Středočeský kraj nominoval členy školských rad na další funkční období, které je dle zákona 3 roky. Výběru těchto zástupců za zřizovatele škol  jsme věnovali velkou pozornost. Naším cílem je, aby tito zástupci kraje ve školských radách podporovali rozvoj škol zřizovaných krajem. Připravuji v rámci kraje metodickou podporu a semináře pro členy školských rad, aby se dobře orientovali ve svých možnostech jak podpořit kvalitu vzdělávání," uvedl Petr Chaluš, místopředseda Výboru pro výchovu, vzdělávání a zaměstnanost, který se problematikou fungování školských rad zabývá dlouhodobě a je jejich velkým propagátorem i prostřednictvím spolku [Fórum rodičů](https://forum-rodicu.webnode.cz/), kterému předsedá. 
