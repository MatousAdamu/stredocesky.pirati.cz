---
category: blog
layout: post
date: 2021-06-03
#published: false
tags: 
   - Kutná Hora
   - participativní rozpočet
   - komunální politika
title: 'Štěpán Drtina: První kutnohorský participativní rozpočet finišuje!'
description: 'Kutná Hora, participativní rozpočet, komunální politika'
author: Štěpán Drtina
authorId: stepan.drtina
image: posts/2021/2021-06-03-drtina.jpg
---
Kutná Hora vstoupila do závěrečné fáze nového Participativního rozpočtu! Chceme zapojit občany včetně studentů do dění ve městě a učit principy demokracie v praxi. Na osm oblastí podle čtvrtí nebo spojených čtvrtí je dohromady určena částka 1 mil. Kč. Projektový tým je tvořen z řad studentů středních škol. Principem projektu je aktivizace žáků a studentů, jejich zapojení do běhu města a výuka demokratické participace v praxi. Stejně tak je důležité dát možnost aktivním občanům spolurozhodovat o podobě veřejného prostoru v místě jejich bydliště a realizaci jejich nápadů. Jedná se o projekt, který je v rámci ČR ojedinělý. Byl prezentován i na půdě Senátu Parlamentu ČR místostarostou Vítem Šnajdrem.

V Kutné Hoře dosud nikdy neexistoval participativní rozpočet. Žákovské školské parlamenty fungovaly formálně, nebo vůbec. Stejně tak neexistoval městský žákovský parlament. Během loňského roku vytvořily všechny střední a základní školy v Kutné Hoře Radu školních parlamentů. Každá škola do ní vyslala tři zástupce. Ti se seznamovali s pravidly rozpočtování, která pak přinášeli zpět do škol. Ve školách žáci navrhovali projekty, které směřují ke zkvalitnění veřejného prostoru.

Nyní probíhá hlasování, které potrvá do 25. června a zúčastnit se ho mohou všichni občané Kutné Hory starší 14 let. Dík patří všem aktivním občanům za zajímavé návrhy a hlavně projektovému týmu z řad studentů. Teď už jen vybrat ty nejlepší projekty pro jednotlivé městské části. 
