---
category: blog
layout: post
date: 2021-09-01
#published: false
tags: 
  - volby
  - rozhovor
  - poslanecká sněmovna
  - životní prostředí
title: 'Zdeněk Lajbner: Transparenci státu, soukromí občanům!'
description: 'volby, rozhovor, poslanecká sněmovna, životní prostředí'
author: Mediální odbor
#authorId: antonin.schejbal
image: posts/2021/2021-09-01-lajbner.jpg
---

**Zdeněk Lajbner** je [pirátský kandidát do letošních voleb do Poslanecké sněmovny z 29. místa](https://www.piratiastarostove.cz/kandidati/rndr-zdenek-lajbner-ph-d/). Je mu 43 let a pracuje jako vědecký pracovník v zahraničí. Vystudoval Přírodovědeckou fakultu Univerzity Karlovy, kde získal doktorát. Piráty považuje za jedinou globální politickou sílu, která se snaží zastavit rostoucí tendence k autoritářství i oklešťování lidských práv a systematicky vrací moc do rukou občanů.

* **Co tě motivovalo kandidovat v letošních volbách do poslanecké sněmovny?**
> V každých demokratických volbách máme jedinečnou šanci rozhodovat o naší společné budoucnosti, a proto je považuji za velmi důležité. V pirátském hnutí se v rámci možností angažuji mnoho let a toto nejsou první volby, v nichž kandiduji. Děkuji stranickým kolegům za důvěru, kterou ve mě opětovnou nominací vložili.

* **Jaká máš očekávání od naší koalice?**
> Doufám, že v rámci koalice Pirátů a Starostů tentokrát už dosáhneme volebního výsledku, který občanům ČR konečně umožní se vymanit ze sevření polistopadových mafiánských struktur, které vypučely z nejtemnějších zákoutí totalitního režimu. Čtyři roky mravenčí práce v opozici naše poslance a kandidáty dostatečně připravily na vstup do vlády. Věřím, že voliči toto umožní, neboť výsledky práce našich poslanců průběžně zaznamenávali a u voleb si na ně vzpomenou i navzdory dezinformační kampani, která se proti nám rozpoutala.

* **Jaká témata bys jako poslanec prosazoval?**
> V parlamentu bych prosazoval kvalitní legislativu v rámci programu Pirátů a Starostů, s nímž se ztotožňuji. Jednou z mých priorit je zavedení distanční volby, ale nejsem monotematicky zaměřený člověk.

* **Do jakého výboru by ses rád zapojil?**
> Umím si představit svou práci ve **Výboru pro vědu, vzdělání, kulturu, mládež a tělovýchovu**. V rámci svého povolání navštěvuji mnoho vzdělávacích a výzkumných institucí po celém světě a rád bych svoje zkušenosti v tomto výboru uplatnil. Věřím, že kultura a vzdělanost jsou základem prosperity lidské společnosti, obzvlášť jdou-li ruku v ruce.

* **Čím se zabýváš ve svém zaměstnání?**
> V rámci svého povolání se často zabývám reakcemi organismů na změny životního prostředí, a to i na molekulární úrovni a v globálním měřítku. Svoje znalosti a zkušenosti v tomto oboru bych mohl uplatnit ve **Výboru pro životní prostředí**.

* **Nevyužil bys své zkušenosti v některém z dalších výborů?**
> Jelikož pracuji v mezinárodních výzkumných týmech a cestuji po celé Zemi, všímám si, jak je lidská společnost propojena na mnoha úrovních, nejen ekonomicky, ale i třeba environmentálně, kulturně, či sociálně. V informační éře životy lidí okamžitě bezprostředně ovlivňují i situace na místech vzdálených tisíce kilometrů. Uvědomuji si, že mezinárodní vztahy ČR v současnosti čelí bezprecedentním výzvám a úskalím a moje zkušenosti by mohly napomoci jejich překlenutí i v rámci **Zahraničního výboru**.

> Uvědomuji si stěžejní význam zemědělství pro trvale udržitelný rozvoj lidské společnosti. Je nesmírně důležité zajišťovat udržitelnou a stabilní produkci kvalitních potravin v dostatečném množství a péči o krajinu tak, aby lidé netrpěli hladem, zejména v období globální změny klimatu. Od střední školy mám blízko především k akvakultuře, které se částečně věnuji dodnes (momentálně např. vyvíjím a zavádím do praxe novou technologii chovu olihní, ale zajímám se i o pěstování řas). Svoje znalosti a zkušenosti v tomto oboru bych v **Zemědělském výboru** rád uplatnil.
 
* **Jaké je tvoje životní motto nebo oblíbený citát?**
> Na pirátském foru mám motto: „Pokud jsi neutrální, když se děje nespravedlnost, zvolil jsi stranu utlačovatele,“ od Desmonda Tutu, ale oblíbených citátů mám víc. 
Nicméně, milovníkům citátů vřele doporučuji k nahlédnutí [práci Dr. Pennycooka](http://journal.sjdm.org/15/15923a/jdm15923a.pdf).

* **Které body z koaličního programu ti jsou nejbližší?**
> S [koaličním programem](https://www.piratiastarostove.cz/program/) jsem spokojen, a to především s jeho komplexitou. Týmy odborníků při jeho tvorbě odvedly tisíce hodin dobré práce a je to znát. Nic srovnatelného jsem na české politické scéně bohužel dosud nezaznamenal. Nerad bych z našeho programu vytrhával a upřednostňoval jen nějaké body. Doufám, že nám voliči umožní tento program realizovat v celé jeho šíři a pokračovat i v mnoha dalších volebních obdobích.

* **Máš za sebou roky pobytu v zahraničí. V čem bychom se podle tebe měli poučit např. od Japonců nebo Australanů v oblasti ochrany přírody a v přístupu lidí k věcem veřejným?**
> Domnívám se, že rozdíly mezi národy nejsou tak výrazné, jako mezi jednotlivci. Různé nápady, nálady a technologie se dnes lidskou společností šíří napříč hranicemi rychlostí světla, pokud je někdo záměrně neblokuje. Uvítal bych, kdyby tomu tak bylo nadále. I jazykové bariéry se ztenčují. Problémy, s nimiž se česká společnost potýká, tedy obvykle nejsou příliš ojedinělé a řešení, s nimiž politici a jiní pracovníci ve státní správě přicházejí, rovněž ne. Důkladné a poctivé studium a vyhodnocení, jak se s nějakou obdobnou situací vypořádali jiní lidé, považuji za smysluplný první krok vedoucí k úspěšnému vyřešení většiny problémů.

* **Systém organizace lidské společnosti rychle zastarává, jak píšeš ve svém medailonku. Jaké reformy jsou podle tvého názoru potřeba, aby byly dlouhodobě udržitelné?**
> Svět a s ním i lidská společnost se mění neustále. „Nikdy nevkročíte dvakrát do téže řeky,“ ozřejmil Heraclitus před dvěma a půl tisíci lety. Pochybuji tedy, že existuje dlouhodobě udržitelná reforma. Naopak, zajištění dlouhodobě udržitelného rozvoje lidské společnosti by dle mého názoru výrazně napomohlo, kdybychom se zaměřili na hladkost průběhu nezbytných reforem, minimalizovali chybovost při jejich formulaci a usnadnili jejich přijímání. Dosavadní průběh pandemie covid názorně ukázal, jak tragická je neschopnost vládních stran, populistů, ale i konzervativců reagovat na náhlé změny ve společnosti. Dle mého názoru, tyto typy politických uskupení již dávno patří do propadliště dějin. Naopak náš přístup a náš program umožňují pružně reagovat na výzvy, kterým lidstvo čelí a bude čelit v budoucnu.

* **Jak se by se podle tebe mělo předcházet manipulacím s davy, které destabilizují celou společnost a nahrávají nástupu autokratických vládců a diktátorů ve světě?**
> Vědeckotechnický pokrok se stále zrychluje a státní správy s ním nestíhají držet krok už teď. Například rostoucí výpočetní výkon a rozvoj informačních technologií umožnily rychlý sběr a zpracování nepředstavitelně ohromných datových souborů během okamžiku, což způsobilo mj. rozmach sociálních věd. Tato data a výsledky, podobně jako výstupy mnoha jiných vědních oborů, však lidstvo nejprve využívá především ke generování zisku několika jednotlivcům a v tomto případě zejména k té manipulaci davy. Náš volební program je výsledkem sofistikované práce s dostupnými daty tak, aby nově připravovaná legislativa vedla ke zvyšování kvality života všech lidí. Zároveň klademe důraz na zabezpečování a ochranu osobních dat našich občanů před zneužitím. *„Transparenci státu, soukromí občanům“* je jedna ze stěžejních zásad celosvětového pirátského hnutí.

* **Jak je na tom v současnosti Česko?**
> ČR není izolovaný ostrov. Dění ve světě naše domácí prostředí výrazně ovlivňuje a stejně tak dění v ČR ovlivňuje celý svět. ČR je středně velká země s bohatou historií a současný rozmach lidské civilizace do značné míry umožnila celosvětová reforma školství nastartovaná Janem Amosem Komenským, učitelem národů, právě v českých zemích. A zde, v ČR, bychom měli začít i teď a to hned. Adeptů na autokratické vládce máme dostatek i na domácí scéně. Jeden z nich má tento cíl již na dosah ruky a svými činy opakovaně dokládá, že se neštítí ničeho. Věřím, že v těchto volbách máme jedinečnou šanci se z jeho sevření vymanit a neměli bychom ji promarnit.
