---
category: blog
layout: post
date: 2021-07-03
published: false
tags: 
  - krajská politika
  - regionální rozvoj
  - sociální oblast
title: 'Jiří Snížek: Znevýhodněným oblastem středních Čech pomůžeme!'
description: 'krajská politika, regionální rozvoj, sociální oblast'
author: Soňa Brunnerová
#authorId: lucie.chocholova
image: posts/2021/2021-07-03-oblasti.jpg
---

## Jiří Snížek: Cílem podpory regionálního rozvoje je zajistit dynamický a vyvážený rozvoj

Na okrajích Středočeského kraje se nachází osm oblastí, které jsou "sociálně a hospodářsky ohrožené".

**[Jiří Snížek](https://stredocesky.pirati.cz/lide/jiri-snizek/)**, náměstek středočeské hejtmanky Petry Peckové a radní pro regionální rozvoj, tato místa průběžně navštěvuje a jedná s představiteli místních obcí o možnostech rozvoje těchto regionů.

> “Cílem podpory regionálního rozvoje je zajistit dynamický a vyvážený rozvoj území České republiky se zřetelem na kvalitu života a životního prostředí, přispět ke snižování regionálních rozdílů a zároveň umožnit využití místního potenciálu pro zvýšení hospodářské a sociální úrovně jednotlivých regionů," popisuje Jiří Snížek.

## O jaké oblasti se jedná?
> “Zásady územního rozvoje vymezují 8 specifických oblastí. Kraj v současnosti bohužel z hlediska fondů, kde přerozděluje půl miliardy ročně, nijak tyto oblasti nezvýhodňuje, přestože si to dal za úkol ve strategii rozvoje kraje. Nepsaná politická dohoda je v tuto chvíli taková, že mám redefinovat tyto oblasti, protože jejich definice je 15 let stará a při jejím vzniku byla použita metoda na pomezí vědy a umění, kterou se mně ani úředníkům již nepodařilo dohledat a rozklíčovat," upřesňuje Jiří Snížek, jaký je jeho dlouhodobý úkol.


**1. Brdy – Rožmitálsko**
Je to poměrně malá oblast, do které se nepočítá vojenský prostor Brdy, na který zmíněná oblast navazuje ve své severní části. Žije tu cca 3,5 tisíce obyvatel. Největšími obcemi jsou Hvožďany a Věšín. Ani jedna z těchto obcí nemá tisíc obyvatel.

**2. Klučenicko – Petrovicko**
Oblast se nachází na Sedlčansku a Příbramsku. Významným potenciálem cestovního ruchu jsou lokality na pravém břehu vodní nádrže Orlík: Trhovky, Podskalí a Radava. Předpokladem rozvoje této oblasti je zlepšení silniční sítě a realizace turistické infrastruktury pro celoroční využívání.
> "Výstavbu v této oblasti omezuje množství vody, kterou dávají místní studny a vrty, proto další vodu chtějí obce přivést vodovodem z Jihočeského kraje. Zjišťujeme, proč některé obce ve specifických oblastech nevyužívají peníze z fondu obnovy venkova, do kterého středočeské zastupitelstvo vyčlenilo více než půl miliardy korun," uvedl Jiří Snížek, který oblasti postupně navštěvuje.

**3. Neustupovsko – Načeradecko**
Menší oblast ležící jihovýchodně Votic a jižně CHKO Blaník. Toto území obývá 2,7 tisíce lidí.

> "Jankov, Neustupov, Ratměřice, Zvěstov, Kamberk, Louňovice pod Blaníkem a Načeradec patří mezi chudší obce ve Středočeském kraji. V těchto obcích je dostatek míst ve školách. Obce dokonce platí jednotky milionů korun ročně za to, aby u nich stát školu ponechal. To je situace zcela opačná od situace v oblasti kolem Prahy. Se starosty a starostkami jmenovaných obcí hledáme cesty, jak sem přivést rodiny s dětmi. Jednou z možností je změna územních plánů, které jsou z hlediska zastavitelné plochy mnohem skromnější než ty kolem Prahy. Stavební pozemek zde stojí 350 korun za metr čtvereční. V Praze stojí metr přes 10 tisíc," dodává náměstek středočeské hejtmanky.

**4. Dolní Kralovicko – Zbýšovsko**
Jedná se o poměrně rozsáhlou oblast na pomezí Středočeského kraje, Jihočeského kraje a Vysočiny. Osídlení oblasti je mimořádně slabé a dlouhodobě tu ubývají obyvatelé. Územím prochází dálnice D1. K rozvoji ekonomiky ve střediscích oblasti (Zruč nad Sázavou a Čechtice) by mohlo přispět zlepšení silniční sítě. V území trvale žije kolem 7 tisíc obyvatel. 

> "Tato oblast Středočeského kraje je významná zejména proto, že se zde nachází vodní nádrž Švihov, známá jako Želivka, která napájí vodou velkou část Středočeského kraje a také Prahu. Žije zde 7 tisíc lidí," upřesnil náměstek Jiří Snížek.

**5. Kněžicko - Rožďalovicko**
Tato oblast se rozléhá při hranici s Královéhradeckým krajem. Nejvýznamnějším malým střediskem severozápadní části jsou Rožďalovice. V jihovýchodní části nejsou větší obce. Poměrně  dobře dostupné je lokální centrum Městec Králové s dobrou sociální infrastrukturou, ale relativně slabým ekonomickým potenciálem. Navíc toto město leží mimo hlavní silnice. 

> "V Rožďalovicích se narodil tiskař Melantrich a Kněžice jsou z energetického hlediska soběstačná obec," doplňuje Jiří Snížek.

**6. Mšensko**

> "Na Mšensku je možné rozvíjet cestovní ruch, protože zasahuje do Chráněné krajinné oblasti Kokořínsko - Máchův kraj, možná znáte tamní skalní útvary, tzv. Mšenské pokličky. Jezdí sem Kokořínský rychlík. Naplánujte si sem výlet," uvádí náměstek Jiří Snížek.

**7. Bílichovsko - Pochvalovsko**
Je to velmi malé území při hranici s Ústeckým krajem. Oblast je na území Přírodního parku Džbán, který na území Ústeckého kraje dosahuje téměř k Žatci. V území nejsou žádná větší sídla.

> "V některých veřejných budovách je zdrojem tepla kotel na uhlí. Plynofikace zde neproběhla. V některých obcích není vodovod ani splašková kanalizace. Základní školy v Bílichově a Pochvalově ukončily činnost za socialismu. Srbeč na provoz mateřské školy doplácí 200 tisíc ročně. Dobrá zpráva je, že se v Pozdeni se chystají obnovovat polní cesty a tím rozdělit zcelená pole a podpořit udržení vody v krajině," popisuje neduhy regionu Jiří Snížek.
 
**8. Jesenicko - Čistecko**
Toto území je součástí zřejmě nejvýznamnější vnitřní periferie České republiky, která mimo Rakovnicka zasahuje i do území Ústeckého, Karlovarského a Plzeňského kraje.

## Co specifické oblasti spojuje?
Každá z osmi oblastí má svá specifika, téměř vždy přesahují také do území sousedních krajů. I přes rozdíly mají několik věcí společných:
* Nemají žádné nebo mají pouze velmi slabé lokální centrum.
* Jsou odlehlé od radiálních os rozvoje i od významnějších center.
* Nejsou dostatečně pokryté hromadnou dopravou i veřejnou infrastrukturou.
* Mají vyšší podíl primárního sektoru. (tj. průmyslu, který se podílí na těžbě a sběru přírodních zdrojů.)
* Obyvatelstvo je méně vzdělané a má nízkou pracovní kvalifikaci.
* V některých případech je rozvoj limitován ochranou přírody.
* Mají obvykle velmi nízkou ekonomickou výkonnost.
* Většina sociálních charakteristik obyvatelstva i stavu bytového fondu je nepříznivá. Naopak má sestupnou tendenci.
* Většinou se jedná o oblasti s dobrými až nadprůměrnými podmínkami pro životní prostředí.

