---
category: blog
layout: post
date: 2021-09-17
#published: false
tags: 
  - volby
  - rozhovor
  - poslanecká sněmovna
  - zdravotnictví
title: '# Petr Tomáš: Zdravotníkům musíme nabídnout dobrou odměnu a kvalitní pracovní prostředí!'
description: 'volby, rozhovor, poslanecká sněmovna, zdravotnictví'
author: Mediální odbor
authorId: stepan.drtina
image: posts/2021/2021-09-17-tomas.jpg
---

**Petr Tomáš** je [pirátský kandidát z 15. místa v letošních volbách](https://www.piratiastarostove.cz/kandidati/petr-tomas/) do Poslanecké sněmovny. Celý život se profesně pohybuje v oblasti zdravotnictví, které vystudoval. Od roku 1990 působil jako záchranář ve Středočeském kraji. Nyní podniká v oblasti zdravotní techniky, věnuje se školení a defibrilátorům. V poslanecké sněmovně se chce věnovat stabilizaci zdravotnictví a je pro něj podstatná investice do lidí...

### **Co tě motivovalo kandidovat v letošních volbách do poslanecké sněmovny?**
> Chci svou kandidaturou podpořit změnu politiky. Současný stav se mi vůbec nelíbí. Vládne zde populistický projekt miliardáře spolu s umírající ČSSD i s podporou komunistů a populistů. Je nutná změna a nové směrování společnosti. Chci moderní stát a slušnou soutěž politických stran.

### **Jaká témata bys jako poslanec prosazoval?**
> Třicet let jsem pracoval na záchrance. To dá člověku vhled do všech vrstev společnosti. Prosazoval bych vytvoření podmínek pro kvalitní fungování zdravotní a sociální péče. V této oblasti je vzhledem ke stárnutí populace opravdu mnoho práce. Je to možná před volbami nepopulární, ale už samotné udržení současného stavu by bylo úspěchem.

### **Jaké je tvoje životní motto (oblíbený citát)?**
> "Tuto zemi jsme nezdědili po předcích, ale máme jí propůjčenu od našich dětí!" Jeho autora ale neznám. Druhý citát je z Talmudu: "Kdo zachrání jeden život, jako by zachránil celý svět."

### **Které body z koaličního programu ti jsou nejbližší?**
> Neřeknu jeden konkrétní bod. Celý náš koaliční program je moderní, slušný a hlavně realizovatelný. A to je na něm to nejdůležitější.

### **Co je podle tebe třeba vylepšit na českém zdravotnickém systému? Co jsou aktuálně největší úskalí?**
> Potřebujeme jasná pravidla. Vztahy mezi klientem, poskytovatelem a plátcem (pojišťovna) musí být jasné a transparentní. Byl bych také rád, aby se každý zajímal o to, kolik za něj pojišťovna zaplatila poskytovateli. Jsem zastáncem solidárního zdravotního pojištění.

### **Jak dostat do českého zdravotnictví dostatek kvalitního personálu a motivovat studenty medicíny, aby zůstali v ČR.**
> To kdybych věděl... Musíme zdravotníkům nabídnout kombinaci dobré odměny a kvalitního pracovního prostředí. Mladým musíme nabídnout zajímavou kariéru a stabilitu. Představte si, jak mladý pár, ona zdravotní sestra a on RTG laborant, založí rodinu. Jak zvládnou zajistit důstojné bydlení a péči o rodinu s tak náročnými a povoláními? Zvládnou hypotéku? Chceme a potřebujeme jejich práci, a proto jim musíme nabídnout řešení.

### **Jak zamezit kauzám v oblasti předražených nákupů v oblasti zdravotnictví?**
> Velmi obtížně. Mnohé pokusy selhaly anebo vedly k nákupům buď předražené techniky a služeb nebo naopak nákupu nejlevnějších přístrojů na trhu, které mnohdy nejsou kvalitní a trvanlivé. Centrální nákupy také nepřinesly očekávané cenové a kvalitativní výhody. Zadavatelé by měli precizně specifikovat své požadavky a potřeby, přístroje v praxi ověřit, vyzkoušet a vybírat na základě poměru kvalita/cena/servis. 
