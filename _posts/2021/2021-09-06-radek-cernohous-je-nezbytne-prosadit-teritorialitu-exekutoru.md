---
category: blog
layout: post
date: 2021-09-06
#published: false
tags: 
  - volby
  - rozhovor
  - poslanecká sněmovna
  - sociální politika
title: 'Radek Černohous: Je nezbytné prosadit teritorialitu exekutorů!'
description: 'volby, rozhovor, poslanecká sněmovna, sociální politika'
author: Mediální odbor
#authorId: stepan.drtina
image: posts/2021/2021-09-06-cernohous.jpg
---

**Radek Černohous** je náš [kandidát do poslanecké sněmovny z 25. místa](https://www.piratiastarostove.cz/kandidati/radek-cernohous/). Je členem středočeského krajského expertního týmu (KET) pro sociální politiku a v roce 2019 byl předsedou místního sdružení Kladno. V současné době pracuje jako operátor pro obsluhu a technickou údržbu výrobní linky v potravinářství. Ve volném čase si rád přečte knihu, rekreačně sportuje a fotografuje. 

### **Co tě motivovalo kandidovat v letošních volbách do poslanecké sněmovny?**
> Byl to pelmel osobních zážitků z poslední doby. Získat kandidaturu a možnost zastupovat piráty a Pirátskou stranu navenek není vůbec jednoduché. Musíte projít cutem několika hlasování. Přesvědčit své okolí, že na to máte. A tím to zdaleka nekončí.

### **Co je potřeba udělat dál?**
> Musíte přesvědčit i voliče. Současně na sebe berete obrovskou zodpovědnost. Musíte se sami sebe ptát: *„Mám opravdu na to? Ustojím to? Budu stále sám sebou?“.* Jedna z dalších věcí je možnost být u toho. Vytvářet spolu s ostatními zákony, posunovat naši společnost správným směrem, zastupovat své voliče, hájit je a současně být schopen najít cestu ke kompromisům tak, aby byly uspokojené všechny strany. Umět přiznat vlastní chyby. Další věcí je současný stav vrcholné politiky na scéně České republiky. Normálně uvažující člověk nemůže být spokojen. Ten výčet by dál pokračoval, ale nechci zdržovat. 

### **Jaká témata bys jako poslanec prosazoval?**
> Určitě by to byla sociální politika.                                                                                       Exekuce a s tím spojené zákony rozhodně nejsou ideální a je potřeba na tom dále pracovat. Lobby spojené s tímto lidským neštěstím je stále silné a má navrch. Bezdomovectví a pomoc potřebným, kteří se ocitli na okraji společnosti, je rovněž dalším tématem, kterému bych se rád věnoval.Potřeba je ale i nasměrovat mezi hlavní priority naší země vzdělání, zvýšit podporu univerzit a startupů. S tím je spojena digitalizace státní správy, bez které se dále nepohneme.

### **Jaké je tvoje motto?**
> Mé životní motto je: *"Ve víně je pravda a vše začíná u kořenů."* 
K tomuto mottu jsem dospěl, když jsem pracoval čtyři roky jako someliér ve vinotéce. Po napití vína lidé odhazují zábrany a jsou blíže k pravdě. Současně rovněž platí, že lidé někdy pravdu ani vědět nechtějí. Kde se ale shodneme je, že vše začíná na počátku, tedy u kořenů…

### **Které body z koaličního programu ti jsou nejbližší?**
> Rozhodně se jedná o školství. Zde je potřeba méně papírovat a dát více prostoru samotné výuce a odbornému růstu učitelů. Potřeba je rovněž zlepšit technickou kvalitu škol, tak aby odpovídaly potřebám moderní výuky.
Hlavním bodem pro mne je digitalizace státní správy. Je potřeba aby komunikace s úřady byla pro občany přehledná, přátelská a funkční. S tím souvisí i prosperující venkov jako místo pro život. Místo kde mladí a vzdělaní zůstávají.

### **V KETu se zabýváš sociální politikou. Jaké největší problémy v oblasti sociální politiky aktuálně vnímáš? Co by se podle tebe mělo urychleně změnit?**
> Dle mého názoru by se měly navyšovat obecní bytové fondy tak, aby sociální bydlení bylo dostupné. Je to totiž efektivní způsob, jak pomoci lidem se zpátky postavit na nohy. Pokud tento problém neřešíme a necháme jej pouze volnému trhu, stojí nás to ve finále daleko víc peněz z veřejných rozpočtů. Důležitá je rovněž digitalizace stavebního řízení, která jej zjednoduší a zrychlí. S tím je spojená navýšená výstavba bytového fondu a následná vyšší dostupnost bydlení. Dalším problémem je současný systém exekucí, který je nepřehledný i administrativně náročný. Daleko jednodušší by byl princip jeden dlužník = jeden exekutor v místě bydliště dlužníka.

### **Ve svém medailonku uvádíš, že sis oblíbil i Karlovarský kraj, který patří mezi strukturálně postižené regiony, a covid mu zasadil další ránu. Jaké vidíš možnosti rozvoje, který by ho postavil na nohy?**
> Již nejméně dvacet let se s tím snaží plno lidí něco dělat, ale jde to pomalu. Jak je to složité, je vidět na rozdílech mezi západními a východními částmi Německa. K završení spojení došlo 3. října 1990 a dosud tyto rozdíly jsou patrné. Potřebné je odstranit zbytečné bariéry ve fungování státní správy. Ty odstraníme její digitalizací. Řízení státu je potřeba postavit na analytické práci s daty na všech úrovních, a ne prací s dojmy. Nutné je rovněž zjednodušit daňový systém a odstranit nesystémové výjimky z daní. Podpořit vznik startupů, meziregionální spolupráci, inovace a poskytnout větší podporu venkova.

### **Jak prostřednictvím sociální politiky pomoci dalším strukturálně postiženým regionům jako jsou Ústecko, Moravskoslezský kraj.**
> Tuto otázku již zodpověděl Ivan s Vítkem [v tomto videu](https://fb.watch/7n9FfGnpol/), které najdete na Facebooku.
Chtěl bych k tomu zvýraznit závěr rozhovoru. Pokud připravíme pobídky, dáme k dispozici řešení, musíme se k tomu postavit všichni a společně přidat ruku k dílu. Vše závisí na nás, zda ty nabídky využijeme nebo hodíme pod stůl. Nemůžeme se zavírat doma a čekat až vše za nás vyřídí ostatní. Tak svět nefunguje. Jen ten kdo je aktivní, prožívá aktivní život. Jsme lidé, tak hledejme k sobě cestu a pomáhejme slabším, nemocným, těm kteří naši pomoc potřebují. Radost ze života máme, když obdarováváme druhé a jsme pro druhé oporou.
