---
category: blog
layout: post
date: 2021-09-01
#published: false
tags: 
  - sociální politika
title: 'Antonín Schejbal: Děti na ubytovny nepatří, „normální“ bydlení je základní podmínkou pro plnohodnotné začlenění do společnosti'
description: 'volby, rozhovor, poslanecká sněmovna, digitalizace'
author: Mediální odbor
authorId: antonin.schejbal
image: posts/2021/2021-09-01-schejbal.jpg
---

Neudržovaná ubytovna, malé pokoje pro celé rodiny, ale také časté stěhování má zpravidla velice nežádoucí vliv na vývoj dítěte, říká příbramský zastupitel Antonín Schejbal (Piráti).

V uplynulých týdnech se poměrně diskutovaným problémem stal stav příbramských ubytoven „Pod Čerťákem“. Souhlasím s posílením policejních hlídek a aplikace ostatních opatření, které mají za úkol učinit okolí této lokality snesitelnější. V rámci veřejné debaty by se však nemělo zapomínat na jeden poměrně znepokojivý fakt. Na příbramských ubytovnách v současné době střídavě žije nejméně několik desítek dětí.

Neudržovaná ubytovna, malé pokoje pro celé rodiny, ale také časté stěhování má zpravidla velice nežádoucí vliv na vývoj dítěte. Standardní a trvalé bydlení je jednou ze zásadních podmínek pro běžné začlenění do společnosti.  
Inspiraci nalezneme například i ve „finském modelu“ řešení chudoby a sociálních problémů, který je známý pod anglickým termínem Housing first (Bydlení především). Jeho principem je, že jako první věc musíte člověku s komplexními potřebami poskytnout trvalé bydlení, domov, pak se otevírají lepší příležitosti řešit ostatní problémy.

V Česku se tento přístup začal testovat v roce 2017 v Brně. Po roce si nájemní smlouvu udrželo 96 procent těchto domácností. Výsledky ukázaly, že se zlepšil psychický i zdravotní stav rodičů i jejich potomků, dospělí si našli práci, a ještě k tomu se výrazně uspořily veřejné peníze.

Nedostatek městských bytů a finančních prostředků pro obdobné projekty však bohužel velice často stojí v cestě.  Situaci by výrazně pomohla řešit i změna legislativy a přijmutí zákona o sociálním bydlení. Jedná se o dosud chybějící legislativní úpravou, která by vymezovala pojem sociálního bydlení, cílovou skupinu sociálního bydlení, roli jednotlivých aktérů v jeho zajišťování a stabilní financování. Již od roku 2007 se objevuje v programových prohlášeních vlády, nejblíže k prosazení se dostal v roce 2017, kdy však neprošel ani prvním čtením.  

I současná vláda hnutí ANO ve svém programovém prohlášení zákon o sociálním bydlení slíbila. Záhy však od něj upustila a nahradila ho nepříliš úspěšným dotačním programem Výstavba. Nezbývá než doufat, že s nadcházejícími volbami se situace zlepší a tento zákon bude přijat.
